落星集卷上
　　　　　　　　　　錢塘雲人錢子玄箸
　　古風　冬夜飲醉學時應制
攬袂泛靈水︑褰裳望紫薇︑回車駕四野︑謝屐倚崔嵬︑崖殘映月冷︑天高盡雁飛︑長風起華鬢︑霜冷凍蛾眉︑舉手天星遠︑俯身擷芳菲︑兩盞三月飲︑一壺轉清輝︑影亂且狂舞︑癲歌任冠危︑濕吾素青衫︑長餘陸離佩︑留月懶鞠水︑戀酒毋貪杯︑喪志豈非福︑棄輯安可悲︑援琴發清商︑音響吟式微︑忽憤紫冥頂︑白鹿安且在︑指劍西南隅︑天狼光已微︑初陽日漸遠︑斗柄夜逐回︑朝華既已披︑夕秀未可振︑依稀謝前世︑飄然忘今歸︒
　　夏望
蹙眉空坐冤︑疑鏡老容顏︑陰蘩固燦色︑陽景逐虛煙︑熏風總浮雀︑灼天遍落雲︑惟恨紅塵陌︑往來無聚年︒
　　夜泛秋湖
秋旻多落雲︑平野將霧升︑漫花零入夜︑纖月散成紋︑小舟亂一頃︑弱酒醉三生︑何當枕來路︑釋數霜發增︒
　　傷雲期
雁字回時淒南浦︑小霰分杯欲飲無︑雲期隨謝花零走︑淡看飛煙馮凜湖︒
　　北念友人
紫艷香殘日愈秋︑紅箋淚盡字凝愁︑憑欄一望空江水︑徒赴孤帆苦北流︒
　　道癲
獨對寒燈思徒矣︑褰裳一笑竟他年︑雕闌遍倚望雲老︑畫船空臥聽雨眠︑三潭弱水幾多月︑一頃西湖無限天︑殄盡金樽拼一醉︑奈由術序任誰仙︒
　　咫尺天涯　記幻想三國誌斷情峰
須臾末世徒幽望︑咫尺天涯惘斷腸︑頻倚劍峰期月水︑默吟殘賦淚星芒︒
　　劍仙三首
千川劍惟流︑萬岳吾獨宗︑馮夷浣仙舄︑遺世逸華嵩︒
吾意本清貧︑竟志褰劍裝︑三夫天下指︑魍魎盡聵盲︑弄玉馮昆吾︑汲波踏沅湘︑露凝雙鬢濕︑雲流若水長︑終倚崔巍去︑萬裏不同疆︑若非戾念深︑或可宿桃鄉︒
何故苦蹙眉︑似有不平事︑明朝逐雲去︑一劍撫三山︒
　　夕雪
玄凜幽風起︑霾靄逝天光︑霫霫入瀝泣︑雲霨見神煌︑霡霂紛然落︑霜露寒內傷︑氤氳窮冥暮︑霙作雨仿徨︒
　　塵緣
天晚楊糝忽作雪︑下渚輕舟逐水煙︑無花無酒春將老︑劍死琴銷了塵緣︒
　　醒夜占星
四侐倚孤松︑燭淚影重重︑撫弦雲倏渰︑散發夜始空︑獨立歎風晚︑躇行瞲草新︑徒然數氳暮︑惔星泣紫穹︒
　　臨餐
仿徨望香起︑躑躅舉觴杯︑零目落山珍︑飄搖見海味︑亂箸指天罡︑棄盞嗔錢貴︑穿腸雖酒肉︑人間有真味︒
　　古風　荊軻
盡日下汶水︑狂歌上岱宗︑拂劍分光曄︑泣舄望雲重︑忽聞易水歌︑獵獵有風棲︑蕭蕭去不返︑淬匕擊庭銅︑炎星亂史天︑何苦嘆名窮︑浩蕩南征去︑萬裏義如風︒
　　讀書
撫紙覺風悲︑彈燈憶花淚︑風雪一頁過︑黯然解誰味︒
　　古風　擬拜星月
挽鬢留風冷︑持樽拜星月︑亂步棄紫金︑倒冠望神闕︑長嘯散雲壑︑惶惶見光曄︑人世當寂寞︑朝花夕多謝︑幾日乘黃鶴︑馮虛奔仙界︑茫茫穹旻暮︑吾星光如瀉︒
　　古風　春末
伏幾忽忘性︑春末看花飛︑騁意放四海︑終倚上崔巍︑
山木有蕭瑟︑連風至海內︑棄屐無餘羈︑安桀反來路︑來世未可度︑去往皆焚灰︑願逝蓬萊去︑萬里不復歸︒
　　古風　西溪
移舟西塘上︑日影泛水深︑翩翩夢遠跡︑淼淼忘故城︑汀上動蘭芷︑沙裏漾菱荇︑馳目黃芳燦︑花期不可期︑日來桃源渺︑遇此複忘情︑垂身風溪上︑寥寥釣無心︒
　　古風　遊夜
倚月望天宮︑光移花亂影︑攬風忘袂冷︑憑雲到北坡︑長步看新草︑小坐數寒星︑撫發知涼夜︑懶起照水鏡︑華燈應已遠︑近野無村人︑忽聞幽谷凜︑無心啟寒琴︑去日當已矣︑來世未可知︑且扣玉郎簿︑朝起夢太清︒
　　詠柏
瑟瑟一叢柏︑零落幾何枝︑亂葉向天動︑繁根撫密石︑冷月曾相凜︑炙日又將灼︑冉冉未敢逝︑風起笑夢癡︒
　　邀月
春來樽前常俟月︑幕簾半卷碧雲斜︑白日靄霧遠春去︑黃昏煙火近人家︑平林歸鳥啼寂寞︑淺水游魚息平暇︑舉酒欲飲邀姮娥︑可憐蟾宮無春花︒
　　憶君影
君憶花間酒︑年來是分離︑對鏡嘆風老︑提簪忘發稀︑昔觴光常滿︑今箸難為食︑春來萬將苒︑參商會有期︒
　　春望
盡日恨冬雪︑春來路忽迷︑野草沒失徑︑幽花隱繁蔭︑灞橋懶折柳︑長亭倦送雲︑倚門忘世意︑千里煙川平︒
　　清嘯
年來野徑蹤難覓︑獨立高崖滿袖風︑撫劍鳴琴聽逝水︑彈燈譜奕落春紅︑憑窗恣意千山遠︑倚榻薄情萬籟窮︑且赴花間一壺酒︑長嘯廣寄送青空︒
　　冰煌雪舞　誌幽城幻劍錄
夢回啓寒窗︑曳影獨幢幢︑冷蕭瑟懷骨︑悲憐憫冬霜︑雪舞浮光起︑冰煌楚天長︑倉皇忘世凜︑長嗟夜未央︒
　　春雲
閑閑碧空上︑車馬何去來︑分光斂真跡︑風散棄形骸︑俯望春山好︑仰首見露臺︑今夕眄四海︑明朝送雨來︒
　　百花谷
空山已寂人未跡︑落英無情天有晴︑亂步芳菲懶回顧︑風聲起處忽聞君︒
　　飄塵
坐忘湖邊好︑來去恨陽斜︑散穀待群鳥︑垂針戲魚蝦︑山青雲不雨︑水碧風無暇︑天光午後懶︑林氣日夕佳︑靜倚柴門老︑留翠煮名茶︑把盞代清酒︑歸醉共繁花︒
　　無題
長風倏起九天寒︑門外樓頭人初散︑把酒邀天天不應︑棄盞踟躇影零亂︑狂雲盡掠月蒼冷︑舉手摘星明還暗︑蒿草斜沈芳菲過︑一任嵐討湖東畔︒
　　桃花溪
風卷殘簫落英飛︑泛盡青溪折又回︑斜陽微透暮煙重︑醉掩清愁不需歸︒
　　思君二首
寂寂人初定︑落葉滿秋原︑霜繁暮山泣︑月惘夜雲翩︑舊箋傷心語︑新裳斷腸褰︑青光十二轉︑離散又一年︒
疏雲漏殘光︑低江有亂航︑倚樓幻風雨︑憑闌作參商︑青燈彈且落︑寒琴抹複傷︑年年但鵲夜︑向箋費淚行︒
　　宴寂
盡宴將何往︑若影逝蹁躚︑漸字成淒冷︑逐夜轉纏綿︑思遍璃淚結︑恨極青絲雪︑煢煢西南立︑送雲徒遠遷︒
　　道
吾道固如水︑淵彼素塵心︑萬念流俱下︑一心眄勞形︑先悟雲焉生︑後參月所盈︑別君仙夢裡︑奮劍斬妖麟︑青袍袂靈氛︑赤舄屐晦戾︑死若不同疆︑生何畏散離︑刺天天不鳴︑安能破此迷︑玄法本自然︑葬名絕弱利︑盡拋塵凡演︑入享清靈麗︑上善近乎滿︑臨空廢萬意︒
　　閒情
華星皓旻穹︑紫月耀海城︑閑來逸雲影︑獨自覓長生︒
　　春愁
無意風前倚闌暮︑短日長笙︑欲笑還無住︑酒盡花飛人難返︑放眼歸航何處︑苒苒春草愁汀芷︑且赴輕蘩︑迷疑碾亂步︑脈脈清霜含兩淚︑離簪應寄遠渡︒
　　鷓鴣天　春暮詠懷 
淚挽雙鬢雪蒼蒼︑天晚倏嘆雲飛揚︑日日樽前常病酒︑絲弦且動訴衷腸︑拾古境︑望殘陽︑此中人意應已惘︑回望他年射雕處︑忽如一夜夢黃粱︒
　　洞仙歌　春巷 
亂草飛牆︑自春來冬去︑茫茫煙水隔春霧︑木欞開︑幾點新豔催聞︑風未起︑三囀鶯啼已入︑倚闌抬望眼︑疏雲殘柳︑繾綣楊花送春暮︑料流年已轉︑亂紅無意︑應嘆是︑塵緣相誤︑但巷裡︑童顏雙談笑︑鶴髮起︑卻染夕黃如鍍︒
　　蝶戀花　醒夢 
塵緣已淡聽鶯囀︑霧雨漸收︑一宿醒囈夢︑倚榻忽驚春已晚︑風舞微簾影還動︑晨嵐渺渺曉煙朧︑初陽將老︑狂歌且忘痛︑輾轉春愁如柳絮︑飄零殘酒落紅重︒
　　春去
倚簾忘意︑盈觴還淺︑日日狂歌對酒︑不信東風將去早︑芳春誰憶窗前柳︑欲舞呼晴︑卻添雨泣︑得失終逝烏有︑難恨亂紅飛作晚︑也擬餘霞西天走︒
　　春逝
孤風飲落萬愁銷︑浮萍踏盡一夢遙︑林深臥看花如雪︑半枕寒琴弄醉簫︒
　　送君終南
下馬牽君柳︑問雲何所遊︑言道終南去︑行停心自悠︑溪花散閑谷︑瀑影染孤丘︑現世忽如此︑仙期未可求︒
　　代薤露行
苦樂凡過爾︑循風散浮雲︑似水唯清月︑伶仃但世情︑浮跡複幾許︑青陽逐煙去︑繁華須臾演︑死生一無形︒
　　羨仙
餘豈不羨仙︑日夕揭仙酒︑馮水多迷霧︑動地風離走︑醉也不成歡︑利祿終無有︑何當遊太清︑一問天窮否︒
　　幽客
谷裡逍遙客︑湖風獨自聽︑意疏倚榆柳︑心懶睇蜻蜓︑欲醉沽雲露︑需迷賃茝馨︑向天歌半曲︑微步渡溪清︒
　　隱者
醉後懶言醉︑冷月皓西岩︑谷裏無人事︑匣鋒隱碧煙︑彈燈弈梨姥︑振袂丘謝賢︑松喬本無計︑長生豈羨仙︒
　　亂彈
他年松下獨醉去︑現世忽如此局殘︑仰吹五嶽流雲散︑俯逐三江凜水湍︑欲摘明月秋未中︑方濟滄海興複闌︑何日殿前奏君上︑請為冊與遊仙官︒
　　古風　雲期
日來雲期皆罔淼︑游思禦劍滿燎原︑欲挽遲陽餘霞綺︑將歌大漠泠月纖︑複問人世空幾許︑弦亂清商硯寡言︑昆侖自此無完玉︑蓬萊素由尚何仙︑徒夢乘風移星渚︑亂步紫薇轉青冥︑神奔霧騎馮汶水︑心射靈馳俯華川︑驚起四顧淒迷夜︑塵煙奈落世猶艱︑長嗟大千精靈界︑凡心一念戀勢權︑惘羨松喬虛生術︑何如快意老人間︒
　　夜飛鵲　平海秋別
水殿暗香起︑簾絲軟系︑散玉屏︑亂金幾︑坐對銅盤紅淚滿︑不忍鏡中朱顔泣︑看玉繩低轉︑是金波還淡︑鬥柄西移︑爭知夜涼︑推寒衣︑津鼓何急︑鬢影暮雪堆積︑淚傷寒燕麥︑欲曙雞啼︑前地酹酒欷歔︑棄意垂鞭︑歸徑都迷︑徊徨蒿草︑但袖裡遺簪難覓︑念拚飛黃葉︑霜繁露冷︑月已西極︒
　　蝶戀花　秋思 
殘陽冥冥水戚戚︑危欄遍倚︑欲泣還無涕︑覓急簪花青絲起︑晚棹歸歌楚天碧︑踟躇千裏堪來去︑兀守西窗︑獨對寒燈語︑夜來回風動地起︑不辨秋草淒已綠︒
　　七夕
酒不合時醒飯板︑斜雨聲聲惟簷漏︑不見愁雲隱寒山︑忽憶今朝七夕︑卻問鵲橋何處︑欲覓簪花花不見︑風卷殘笛晚︒
　　鳳凰臺上憶吹簫
醉眼無明︑恨瀟瀟雨︑語殘簾客危窗︑鏡裡簪花老︑鬢影微幢︑堪理當年別緒︑雙燕去︑月掩飛梁︑三更起︑青空止水︑素枕微涼︑淒淒︑眾星已老︑但繾綣風悲︑寂寞雲迷︑憶來時蹤跡︑雋語依依︑千里幽期曾會︑遺夢裏︑裙袂流香︑憑誰唱︑啼痕惹盡︑恨也初長︒
　　無月　中秋不至憐月淒清故事皆非傷年永逝作
世塵笑積竟十載︑拂卻余哀夢難成︑祭夏離風多半老︑悲秋商月幾殘生︑天宮靈氛縱猶轉︑地界清輝尚何存︑且盡金樽虛一笑︑故裏顛作宦遊人︒
　　古風　亂
孤月皓雲台︑三山行安在︑把盞扣青冥︑舉劍問蓬萊︑海夜蒼波渺︑浮生堪愁載︑千風哭且號︑南征路已衰︑暝色滿幽夢︑乘鵬逝東隅︑憤彼清靈界︑民生不吾哀︑此身本無牽︑何苦羈形骸︑塗炭自由命︑安為逸方外︑胡爲絕寰去︑恁其相殺卻︑世情空幾許︑卷袖倏複來︑悲弦盡日掃︑清音終無還︑忍顧蒼生老︑兀自滌塵埃︑青陽逐煙惘︑鏡裡鬢忽白︒
　　念
識起塵事惘︑別來曉夢寒︑隨君風弱水︑去世洗孤帆︒
　　行香子
一息殘月︑滿簾風止︑酒中天︑落雲千尺︑夢裏秋千︑皓腕凝脂︑正輕睡覺︑輕袂舉︑輕笑遲︑現世如煙︑來生夢似︑脈脈數︑前塵舊事︑金鈿天涯︑素空咫尺︑任碧波皺︑碧山老︑碧羅濕︒
　　清歡
遙望春山煙欲收︑停歌且住︑莫使春南渡︑無窮碧水雲流婉︑放眼飛花無數︑計罷西亭繚亂事︑驚陽將晚︑難教歸鴻滯︑但品清歡幻作酒︑塵緣誰與相誤︒
　　囈　自斟自飲酒過三巡夢裡淩波醉臥江心浮念紛沓不能兀醒依稀過事憶似涕零
獨自江心醉野航︑曉風孤月幾殘香︑逝夢浮華猶歷歷︑此生無計已倉皇︒
　　寄卿
吾悲卿莫悲︑何事漬羅裙︑弦盡相思惘︑殘商獨自聽︒
　　囈夢
負劍馮冥渚︑天涯獨寞寞︑風凜鳴泰衡︑雲淒流宛洛︑葛術乏回生︑鴻都豈仙客︑入夢星河遠︑紫薇徒流落︒
　　偶得　授衣之月凜承寒露憤彼永夜臨空噫嘆作
無酒亦無月︑黎晨夜最幽︑青鋒黛峨冷︑一皺鎖情仇︒
　　黎晨夢逝
醉瓊夜︑夢未央︑馮虛境︑步星芒︑笈蒼冠︑舄赤履︑鳴龍佩︑振劍裝︑負廣陵︑彌魍魎︑禦軒轅︑肅玄霜︑逸嵩華︑臥松雪︑眄蓬萊︑漾煙陽︑拈落英︑撫弱發︑林霧深︑離夢長︑楚聲悼︑齊樂湮︑韶華盡︑俗世涼︑俟初陽︑憶沅湘︑疏塵事︑淡思惶︑瞻流歲︑嗟旋鬥︑紫薇黯︑北辰荒︑冬序已︑晨雀嘶︑念殘願︑圖南翔︑雲始光︑景猶幢︑遺韻絮︑惹飛梁︒
　　賦窮曆
流歲中︑遺夢裡︑聞洞簫︑幽冥泣︑整素絹︑酌淡句︑情墨舞︑暗香憶︑伊人何︑俗事幾︑浮雲滅︑紫旻祭︑驟驚起︑弦月煌︑巡南天︑序冬際︑裘蓋嶇︑弱枕欹︑昔人罷︑灼世畢︑默曲指︑計東風︑期翠色︑冀回翼︑翠色焉︑故地已︑自逐且︑楚天碧︒
　　仙念
疏人事︑淡凡念︑沐玄風︑餐霜雪︑馮虛景︑步微月︑時沙覆︑昏夢滅︒
　　窮生
賦清吟︑酌淡月︑沐流光︑霽初雪︑鳴幽商︑藏弱念︑青花惘︑紫旻渫︒
　　冬懵
泠夜思空︑前程伊阻︑念彼先賢︑彌憂襟腹︑逸弗子建︑靈輸謝骨︑溪生夢切︑淵明情苦︑紫薇何之︑太白焉住︑蓬萊浩卷︑逐煙遁土︑仰叩蒼冥︑列星潛霧︑蹙眉一笑︑誰堪不古︒
　　妄武陵
弱水飛花幾許︑探問來時林路︑求仙若履微塵︑嗟罷千山相阻︑淺醉暗吟殘賦︑劍鳴蓬萊遺渚︑風裡停歌且住︑斷看天涯日暮︒
　　踏雪歌夜
著墨衫︑披煌夜︑夢長歌︑踏清雪︑踱幽虹︑秉素願︑嗟流歲︑躅幻界︑靡弱往︑虛雛見︑月輝幢︑星塵冶︑廖浮生︑疏妄念︑遺世眠︑穹旻滅︒
　　賦春序近
眄綠水之波瀾兮︑踱瓊州于未隆︑撿寒枝乎南坡兮︑聞朔末之幽風︑思渺宙之術律兮︑嘆寰宇何精微︑叩殘荷以相問兮︑奇命理之窮通︑斯春近漸︑而生涯尚遠︑彼歲逝速︑唯情念蓯蓉︑何八方之妙道兮︑豈玄微之媚音︑縱九州而周容兮︑但鏡機所靡從︑形五湖于眼內兮︑象三山乎吾意︑撫神州焉春秋兮︑輕世事之枯榮︑寡仙業于昆吾兮︑征俗役于太微︑擷遺世之清芬兮︑醉亙古之冥穹︑滯礙且住︑任來去倥偬︑靈犀由往︑憑萬古澄空︒
　　春夢
春山多沁月︑春夜寡遊人︑春人癲服佩︑春宿黯商參︑春衫曳靈影︑春酒浣玉輪︑春水清餘心︑春風沐吾身︑仰迷雲泱漭︑臥醉草芳芬︑何辜計千古︑逍遙一夢存︒
　　晨吟
晨風幽落皓︑現世寡知音︑繁花撲作雨︑桃源獨自吟︒
　　齋句
焚香沐浴︑醪露茗雪︑衣縞茹素︑明心澈念︒
　　浩念
中洲獨立清流曳︑星渚承月紫雲纖︑今夜無人飲煙雨︑秉劍攜琴舞狂顛︑仙期無寄皓鬢雪︑人間多少斷腸念︑薰風斂︑青陽滅︑此情堪破已千年︒
　　光陰
莫蹙峨嵋向川淵︑臨流誰堪永朱顔︑江湖八荒一步老︑人間百代幾世緣︑他年顰笑碧蘿裡︑瓊州遺夢嫋魂牽︑焚青絲︑葬花雪︑寒弦撫斷奈何天︒
　　忘殘年
林夢殘陽絮夢煙︑溪間誰撫寂寞弦︑黯拈飛葉問青史︑空染暮雲祭赤天︑曾指星河分中野︑堪為海客觸龍顏︑春風一渡山河老︑醉臥輕舟任流年︒
　　檄命途
越中才俊豈十千︑宿輩皆長鑠少年︑冥澤萬頃棲鯤鯉︑蜀棧九折翮鸞鳶︑無論世塵錮途阻︑且激清念徹碧天︑何必九華巢奇峰︑但向滄州問雲煙︒
　　再桃源
霧起桃花水︑仙鄉今何處︑唯憐幽草長︑無人問津渡︒
　　古風　人間
人間若騏驥︑光陰百代征︑蒼雲啖天月︑紫霧蝕海城︑奇峰一聳驚魂魄︑劍雨流星漫空落︑此去與君話山海︑靈曄紛飛質銷鑠︑願登東山頂︑謁拜青帝君︑君澤東土被︑吾哀神州罹︑但見春始綠鋪成︑無奈春終紅褪去︑一笑經年衰建骨︑可否隨舟弄青溪︒
　　古風　輕狂
鬚眉道巔本窮名︑夢遺九霄踱玉清︑彈劍弄風蕭暮雪︑幽吟遣月霰余英︑衣錦服夜華︑輕歌嘯穹旻︑然而空懷曹謝骨︑不能禁此雲雁情︑朝發西湖水︑迢迢睇玉京︑玉京仙人皆白髮︑不如偕老結鴛盟︑鴛盟雖更年︑卻恨草色新︑灞前誰折柳︑紛紛錯永行︑唯盼臻得輕狂念︑從此覆於顰笑輕︑無須他年花蔭醉終夜︑但憑一春煙雨長送卿︒
　　清憂　春末夏始眠至午時光流風舞疑墜太虛視界惘幻神思清淩恐淪逝夢幽作此吟
閑雲蔽午日︑覺後懶梳頭︑倚枕望澄空︑何處訴清憂︒
　　酒中仙
醉裡天蕩月︑淩波自在身︑或曾軒轅伺︑南拜酒旗臣︑豪起吞飛虹︑興來覆觴陣︑何羨千古釀︑寧為一瞬淪︒
　　去西湖　戊子既暑長夏未央撚指去日時墜幽仿往事倥傯昔人颯踏萬端牽念唯寄無方
淡看浮蔭醉夏生︑渚蓮寂寞衣芳紅︑憂棲葛嶺吹花雪︑黯倚南屏和寺鐘︑舟裡焚香幽日午︑湖心銜夢臥雲重︑明朝無奈辭卿去︑擷取吳山滿目風︒
　　偶興　駐雨
月裏逍遙客︑舟中寂寞身︑且任行雲住︑微雨渡紅塵︒
　　玉泉觀魚　嘗遊玉泉魚樂園正黃梅時季林雨幽黏初過細雨晴空池古人雲晴時池底氣脈針湧浮碎則漣猶披微雨故名唯已煙雨漫空漣漪所出難辨又經古珍珠泉古人時踏泉石有氣顆由石下泛者珍珠之所謂也然古人踏石不復泉氣珍珠者無得能見再下方池倚闌砌仰觀玄宰聯幅俯瞰半畝碧淵但鱗浮淺靄尾霰餘霞瀟灑行停雍容起止天光靄霾間隱隱竟有道意念古之聖迹畢竟歲月難敵晴空罷珍珠亦罷莫不如是而斯人更甚白髮放翁空縱酒何時棄卻營營春秋幾許唏噓客奈何荏苒光陰念桑田滄海唯魚樂經年遂嘆之子虛凡夫一介安悟莊生濠篇
吳越黃梅日最幽︑半蒸煙水半飛虹︑倚闌共濡雲光裏︑踱徑攜芳碧色中︑紫賦半篇書寂寞︑青池一砌蓄雍容︑此去珍珠無處踏︑空凝細雨夢晴空︒
　　別
此去一別卿︑不知何年見︑但願擷卿影︑傾我平生念︒
　　夏至新晴
長憶當年傲無雙︑赤佩青巾舞酒狂︑怒縱白鹿東山頂︑背負蒼穹睨輿疆︑自道詩書堪太守︑可以辭賦了君王︑蒼茫秋水驚裴旻︑浩蕩廣陵慟嵇康︑無奈瀟灑圖畫︑都付煙水吳江︑一朝孤棹客︑幾縷青絲雪︑年來釣霜月︑縹緲羨鴻影︑愁來酹酒西湖上︑歸醉漫湖青荇︑風流雨過矣︑浮生廖新晴︑斷看殘花寂︑長歌教雲停︑莫切劍塵鋒︑海上月猶明︑蓮舟從此簫聲裏︑散發斜攲夢天青︒
　　浪淘沙　不逢
座上酒頻酬︑醉裏春秋︑堪披劍雨取幽州︑未卷吳鈎青史已︑悻倚西樓︑寂寞苦無由︑迢遞蓮舟︑平生如夢夢如愁︑拙賦殘簫皆付與︑月嶼星洲︒
　　世間
本非世間人︑奈何世間身︑且向世間去︑無論世間塵︒
　　浪
一步一癲一仰首︑醉遍天涯臥白雲︑鏡裏春秋皆歲我︑掌中阡陌未緣君︑朦朧乘月披寂寥︑洶湧憑潮濡仃伶︑昨夜小樓南柯矣︑且擎劍指定青冥︒
　　赭杉軍
日冠雲靴渡英風︑赭衣拂燦漫繚虹︑霞濤舒卷天一定︑道鳴紫微徹蓬宮︒
　　蕩劍歌　仙風
兩謝獨親幽逸︑三曹遍效雄乾︑醉裏清歌霧流年︑散發息帆任河海︑休困由冷眼︑繚風何必泰岳︑掬水猶上華巔︑倒冠直渡紫雲天︑九州終古計清晏︑誰問禦虛仙︒
　　征歌　燕歸人
英雄何患無青冢︑碧血輕揮葬暮天︑一笑平生癲醉後︑再憂此世歿敗前︑寧領金鋒劈赤海︑安得銀鬢負朱顔︑玉關白雪沒名劍︑不問歸歌斷征弦︒
　　別由
負手闊步辭春色︑一渡千峰夢未銜︑遍迹鄉街唯月下︑常酤舊醉幾湖前︑未解情薄疏朋黨︑但因命舛溺道玄︑九霄無計扶風上︑僻臥青山睇人間︒
　　劍仙
典閱清經懷玄逸︑區研紫曜定妙沖︑當風泄發禦名劍︑輕渡關山無數峰︒
　　不周
浮生華世匿雲松︑瑤露瓊樓恨未逢︑一日蒼歌寄天海︑安能折翼裹名鋒︒
　　逸情
閑敲仙史拍洪老︑興閱玄經追謝賢︑褪盡三春繁花事︑何如此地醉竹煙︒
　　患劍
曾記華巔傲煙濤︑長空嘯澈步微嵐︑常使恩仇輕命患︑堪因愛憎藐雲關︑刀芒漫卷天山雪︑劍影橫流落日殘︑血雨腥風舊夢已︑問君何故仍青衫︒
　　雨過寒江
癡坐檐闌聽雨聲︑蒼煙漫罩困愁城︑前心縱壯南征路︑此世唯嬴寂寞生︒
　　詩仙
闔目極思釀靈犀︑負手雲山且徐吟︑袍得風露瓊如許︑可否明朝作酒金︒
　　狂生
慣看京城夜初華︑幾度翹首覓香車︑梅馨一夜挽不住︑難堪佯醉且悲歌︒
　　寄
料可憨顛臥九州︑殊得悲驁孑泰皇︑天風滿目不忍袖︑願卷情思雨九江︒
　　夢遲
拈霞半縷撥陣歌︑覓舊青衫懶滌顔︑何處紅塵不染血︑幾人華首渡雲巔︑耀臥名鋒不勝酒︑酣扶劍翼已乘天︑芳花碧樹疑夢是︑盡忘煙川始癡年︒
　　高秋
臥看秋空轉清明︑一席落木一襲愁︑旋夢如昔青衫杳︑玉簫半挽去孤舟︒
　　秋思
玉管金弦風流罷︑奈落煙宵不盡愁︑閑來總惹碧山夢︑雲外蒼天化外秋︒
　　醉
爲卿一笑輕生死︑雪禍風災只曇花︑掠取河山三萬里︑拱手霓裳作煙霞︒
　　祭赭杉
妙微紫霞風絕世︑眉自清靈道自吟︑執意焚霜怯世凜︑軒然怒發掃魔音︑何患英魂歌易水︑猶堪碧血徹穹旻︑遙夢仙鄉翠色裏︑赭衫如霧撫竹馨︒
　　問
遙遙幾世不得語︑一日同枝佯未見︑落花飛絮終靜廖︑誰使流年老啼燕︒
　　劍誓琴盟
拈劍平風攖歲月︑不許淩波凋仙顔︑寒暑千般猶鏡水︑爲卿一曲盡雲天︒
　　古風　華年
吾輩既聞劍峰險︑何苦蹙眉指華巔︑一夜長風調碧血︑幾朝玉樹謝荒垣︑遙憶瑤池芙蓉骨︑太液冰肌海塵間︑紅芳一褪成千古︑唯唏冷月雕綉簾︑莫諳檐底層苔去︑何處秋陽不適眠︑倦枕繁花雲輕遠︑虛書舊夢水長纖︑舟中子︑雲中仙︑且與馮湖浣醉顔︑錦瑟輕裘皆誰付︑休度︑無非詩酒兌華年︒
　　遊仙二首
醉舞峨嵋雪︑迷著昆吾煙︑迢遞武陵曲︑舟中太乙仙︑碧水一揮灑︑霞霓飲三千︑白鹿任騏驥︑輕渡紫雲巔︒
閉目逐夢馨︑凡心想天籟︑巽步不足鋒︑揚揚曳松靄︑尚訪玉瓊宮︑猶棲五雲彩︑海內廖故知︑清微獨邁邁︒
　　夢武陵
醉眼風丘︑煙霞何處︑武陵西渡︑桃花不古︒
　　心恙
半身顛佩裹雲簪︑琴夢隨逐棹玉帆︑一任紅塵烽火渡︑百年修病笑稱禪︒
　　營
楓廊昨夜遍泣血︑凜霰斜風肅玄衣︑此生若參浮雲意︑何端墜月掠林急︒
　　詩道
嘗夢風崖獨負海︑遠暮輕帆萬雲平︑碧浪芳草無窮去︑一脈詩心定太清︒
　　偶得
苔夢幽明玥︑竹煙洗翠峨︑掬君一碧水︑別此共風歌︒
　　古風　雪
北域青空杳︑雲山遍海銜︑葭月三冰舞︑千里盡霜嚴︑驚世凝姿天涯肅︑拈指算罷玉樹顔︑絕地紫陌難攖斷︑唯帆弱發濟華年︑瑤台萬古蓮池寂︑西津何人話桃源︑頷首一笑拂劍雪︑輕飛素裳廖塵煙︒
　　經年
柏落三冬雪︑楓經一夜霜︑凜世悲雲滅︑傳燈不憶芳︒
　　豪怨
邁步踱颯沓︑逆雪歌霜月︑霜月杳無棱︑散發憑侵掠︑欲拭劍鋒癡雲影︑滿目清愁梅不解︑更恐寒梅簪不起︑一韶春心謝︒
　　紫陌千秋
蟄居紫陌千秋刹︑笑嘆滄海又塵飛︑浮雲劍歌相逐湧︑看淡青空醉不歸︒
　　飲星
夜品八重垣︑陌上雪初清︑綻盡千花疑素是︑南河參宿幾幽明︑醉覓天狼星︒
　　歸馨
獨自秋空藝小菊︑鬢裏霜風今已稀︑無事頻將樽前擾︑久閑還向硯中揖︑湖山未必存靜好︑雲靄何妨任散離︑平海浣紗歌漫漫︑短篙長臥鋪青衣︒
　　舊月
子夜偶夢回︑故地瀛洲裏︑微揖揀菊雨︑長醉臥東籬︑人事常代謝︑鴻願未可夕︑無能長笑點星列︑靜看弱雪日披離︒
　　流歲
滄海世事沈浮演︑帆星棹夢曉逐煙︑閑歌欸乃凝雲脈︑怒歃敵髓誓劍緣︑青巾總想不輕負︑怎料鏡雪歲朱顔︑一念從此淩霄裏︑又恐白首皓仙年︒
　　俗釋
三春愛憎三秋歿︑三生緣法三世輕︑一夢癡狂一醉死︑一步風流一劍情︒
　　流恨
滄海銷波焉鴻徙︑時輪征轉奈雲遷︑幽州歲月催人老︑恨不予孤舊容顔︒
　　源緣
每憶梧桐窗︑拈指正春時︑瓦肅浮塵紫陌已︑桃夭舊壁青陽遲︑相思按斷無人知︑曉畔曾白月︑吊影影折枝︑平生未飲西湖水︑年來頻夢夢不識︑一愁雲扇寂寞執︒
　　遙夜
當年夜夜瞻金露︑獨坐檐牙問玉精︑颯送征木鴻蒙過︑幽聞塵戶次第甯︑煙波滌盡客紫宇︑暮雪酡遲臥赤雲︑如今看淡星千萬︑始笑前世太虛清︒
　　隨老
道僻行孤履劍林︑何必折眉盡算機︑飛瀑擎霜鬢輒羽︑沈靄蔽日目愈迷︑神奔尤綽肩嵇阮︑氣守無堪溯夷齊︑況況維今塵浪裏︑漫賞南山雨微熹︒
　　飄
伫矚幽涼夜︑遙想紅塵煙︑塵煙灼紫陌︑華燈燦終眠︑長坐占星藪︑輕囅謝雲年︑願托蓮一朵︑從此逝風天︒
　　散春
天涯初碧︑耀靈流金︑仰觀高空︑俯馨雲堇︑仲月風稀︑素袍輕襟︑人間無事︑且自徐吟︒
　　春夙
月素星稀一世霞︑循風可赴舊雲崖︑分明寂寞都徹骨︑卻道閑愁正茶花︒
　　晚春
碧浪浮沈裏︑紫帆一點春︑輕歌憑杳渺︑淺醉任悠淳︑北域東風晚︑桃源夢影陳︑相思頻去日︑嘗願賈雲身︒
　　流年
渚雲欲渡馬頻催︑未取東風信不回︑萬里青春一隙逝︑平生忽勒未展眉︒
　　楚思　鎮端午
余冀法賢則︑但難蘭露稀︑耀靈馳迅驥︑衡茝遍風離︑吾心固信姱︑椒桂桃源裏︑夫唯九天指︑長誓守荷衣︒
　　初夏二首
花蹊獨步問春長︑水雲盡處淡夏生︑長天契闊君莫笑︑釋卻扶風始鴛盟︒
夏始春餘陣花揚︑雲親水色夢逐疆︑平生笑問幾知己︑一謂酩酊一曰狂︒
　　悲龍犀
自古靈犀月最傷︑清輝百轉問歸航︑龍伏紫宇喑寂寥︑月沒紅塵染蒼茫︑一綹青絲憑信短︑兩行幽淚恨離長︑來生若畢青雲事︑花雨林夕醉碧裳︒
　　青空　誌空軌
日碎雲崩只浮煙︑明眸望澈罷千言︑一笑憑卿蒼狗滯︑何遑同墜九重天︒
　　桀
怒質蒼天妒青錢︑頻休術序染塵煙︑數奇如此安何訴︑凜水白書問詩年︒
　　故城
輕彼小蒹︑與子成言︑若之我故城兮︑駐我素箋︑慢彼小絮︑與子成契︑倘之我故鄉兮︑綴我西夷︑杳彼小菀︑與子謀定︑幸之我故夢兮︑長伴我清影︒
　　清愁
去年倚窗欞︑梧影正翩躚︑風散浮雲亂︑頻樽五柳前︑今時天涯暮︑芳草淒經年︑故巷小黃雀︑何以卻夏閑︒
　　臨安
浮生倉皇屢洗︑依依夢影流芳︑花開花落且何妨︑掬酒眉峰杳︑陽春醉裏狂︑覺時柳鶯未囀︑無事倦倚錢塘︑潮來潮去幾人常︑堪笑平湖月︑仍攜桂雨香︒
　　夢湖
最逸吳州夏︑蓮舟泛起雲青︑望湖樓下經風柳︑十裏繪娉婷︑懨懨平生夢少︑偏偏此地頻停︑白堤月籠休獨映︑待我醉西泠︒
　　秋成
紫豪墨未休︑昂首已秋聲︑金露重纏婉︑玉繩日西馳︑問君將何往︑君笑雲可知︑小舟去流星︑寂寞從此始︒
　　書道
夏雲落落曳平風︑雀羽斜翻逝若虹︑颯沓朱繳襲紫岳︑鏗鏘白霰突碧泓︑嫦娥袖卷銷瑞腦︑青女眉回鈎玉瓊︑銀河爛漫三折曲︑一脈極光劍北空︒
　　雅閑
霓裳唱老︑九華敲滯︑鬢瀑幃肩︑眸幽蔽視︑慵懶成情︑無聊是致︑忽然雲起︑臥聽雨至︒
　　送君
醉罷折青柳︑贈君束雲袍︑天都寡人事︑月賦當自邀︒
　　偶得
幾曾盛夏夢海樓︑蛟蜃鷺濤任輕舟︑蒼狗白雲皆無恙︑平生忽憶卻九愁︒
　　懶詩
舞武醉東風︑險韻不成愁︑盡歲雲吹老︑無事倚春秋︒
　　秋興
江山獨臥徑倏鮮︑冷眼笑楓敗醉顔︑琴罷棄屐碧雲裏︑撫風躡露自結仙︒
　　醉舞千秋
重雲忽滯阻︑我歌行流水︑百花齊頓首︑我舞正春風︑繚繞千秋去︑莞爾一從容︑且著素青裳︑縱我醉長空︒
　　早秋
可憐紫艷又辭夜︑錦瑟畏涼衣星裘︑玉露漸明風尚夏︑長歌未慟水先秋︑拙鋒入筆筆愈澀︑險韻成詩詩更愁︑鯨客鹿公重霄矣︑聊著鶴氅倚孤丘︒
　　高陽臺　雲遊
劍問三秋︑蓮托一品︑吳州山水來頻︑解我青衫︑清風萬裏無塵︑金陵肆下辭君處︑白眼賒︑謝履陶巾︑自無倫︑醒也清貧︑醉也清貧︑別來弱水無人舀︑蓋鴻都夢老︑結綺詞新︑瀟灑平生︑雲香忍兌勾陳︑當學仙客名崖上︑枕鹿犄︑漫筆通神︑莫相詢︑行也一身︑草也一身︒
　　定風波　幽人
鶴徙鵬摶付輕名︑焚屐蹈作太狂生︑月嶼星洲皆笑我︑休瑣︑幾人羈旅慣騎鯨︑軟柳明霞寒露水︑旖旎︑絕塵姑射正拾英︑忍剪淩雲千丈志︑誰使︑眉峰一蹙最堪情︒
　　秋夜吟　秋暮電夭秉燭夜遊占星躡露臥幾剪燈作
玉宇長風調轉商︑空色窈窕衣雲澄︑倦怠青蓮詩多冷︑等閑紫暮夜不勝︑玄裳獨系星逸冶︑素履頻踱露華騰︑邂逅浮生一漏永︑西窗微影笑琢燈︒
　　清宵
起坐惶然袷未平︑浮生如夢夢難成︑青燈楚賦相寥映︑素案顔碑獨悵橫︑野鶴應悲客紫宇︑閑雲何使棲碧城︑紫微清誓仍記否︑此去天涯已秋聲︒
　　逸句
此地杉松孤映︑何年風月同酬︑倚門不經秋意︑隨舟去水悠悠︒
　　秋眠
靜看妝成碧轉紅︑羅衣輕解向疏空︑清愁莫嘆辭金雨︑素被香凝便春風︒
　　秋窗
雲飛應何似︑風鐸奏雪弦︑雪融弦不復︑風散共雲遷︑天光凝杳淼︑秋水去潺湲︑倚窗忽桂雨︑飄落廣陵間︒
　　驪夢
小樓昨夜又翩躚︑頻醉蜂蝶撲綉簾︑冷眼琉璃澄秋水︑西風霞蔚緊眉間︑弦歌初慟雲去處︑紫墨常思未卿前︑緣淺夢深愁不斷︑白駒同瘦隙同褰︒
　　無題
怎束芸芸一丈緘︑容姿青澀骨潺湲︑等閑鸂鶒隔渚杳︑遍采桃枝汛未湮︒
　　鳳凰臺上憶吹簫
難寐長宵︑頻眠短晝︑慣來卿夢幽囚︑任半冬風老︑幾費西洲︑生怕冰肌玉骨︑承不住︑黛瀑青流︑凝脂處︑蓮馨未染︑紫陌塵憂︑休籌︑早春未至︑只雪映眉心︑幾色雲愁︑更送春時候︑卿恐勾留︑堪卸閑才慵志︑輕兌與︑一盼清眸︑何須笑︑平生願唯︑共老蘭舟︒
　　隨興
人間事︑誰許是雲風︑鴛鴦水暖從來慣︑幾人孤雁斷旻穹︑回首正空濛︑千秋計︑彈指夢談中︑當年怒馬洛陽道︑鮮衣名劍騁蔥蘢︑怎料歲如虹︒
　　冬至
他年熹微戴星履︑漫解玄裳衣先靈︑臨安今始日複長︑家祭誰與費叮嚀︒
　　祭不凡
西窗當斷未斷曲︑南天欲卷欲舒雲︑相識何必戀相逢︑負手天涯笑辭君︒
　　遠遊
跆藉雲端睨千秋︑當風夾袂最無儔︑何虹一騎崦嵫小︑仗劍扶搖喝幽州︒
　　搗練子
風乍短︑雪無窮︑颯沓平生颯沓空︑中酒但馮星漢去︑莫托頻夢舞蔥蘢︒
　　獨行
好風明水從來慣︑仗劍獨嘯步雲端︑鴛鴦一去成終古︑知我行思算雁南︒
　　懷鄉
少嘗狂舸爭流歲︑未想蓮事已披離︑霞夢虹歌須臾徹︑南窗葭葦可荼蘼︒
　　花瑟秋風
君解相知未相思︑相思長恐往來遲︑秋風蘆雪長相送︑莫忘此花共君時︒
　　心雪
許此風花親唇齒︑顰深無憾鎖雲詩︑孤標清影著月曳︑除盡冰夕卻何枝︒
　　敗道
紫陌千秋︑紅塵萬里︑滌吾逝夢︑揚彼虹霓︑劍貴攖鋒︑神卓鎩羽︑問淡蓮事︑逐複星期︒
　　驚蟄
白雲霜色老︑素手透春曦︑山遠不覺黛︑夢深幾黃鸝︑詞窮搜舊稿︑曲濫鎖凡機︑愁雪新融後︑忽複念殘熹︒
　　夢遲
小窗嘗獨眺︑花期信卷深︑去事明滅已︑天涯一片雲︒
　　春嗜
雲裳流碧冠擎虹︑虛賦春光律空結︑一念成狂書勢陡︑誓與梨花入太劫︒
　　空色
鬱鬱空何色︑埋首計流年︑靄靄雲去老︑鷓鴣獨遠天︒
　　春遲
洵洵沐春熙︑寂寂芳春鎖︑秋千影裏草自生︑池臺杏雨徒妝抹︑遲來春恨誰人說︑瀟湘竹猶泣︑九疑瞳已濁︑酌酒欲映素娥哀︑愁腸未訴哀先索︑相思雁去奈雲羅︒
　　南風
誰家越鳥啼春華︑風去南疆盡悲聲︑夢斷相思十二曲︑萋萋春草滿洛城︒
　　書生
日掃三千卷︑行思越東風︑闔目青囊老︑白鹿尚蹄虹︒
　　遊園　春暮遊園騁醉漫曲消夜作
鸂鶒灘頭酤晚晴︑長天去徹信去輕︑寒琴數聲還寒夜︑只消明月不消卿︒
　　楚吟
系馬步蘭臯︑裙袂漫結茵︑陸離風間志︑倥偬客中身︑挫海曾遺劍︑吟雲自絕塵︑行停春容與︑天光忽已陳︒
　　蹙
人間若有若無事︑去夢漸遠漸行時︑碧草碧空碧猶且︑落花合扇已窮詩︒
　　和友偶成
手裁芙蓉十二支︑請君爲我焚鳳凰︑可憐章台未休雨︑尺素窮魚永瀟湘︒
　　逸句
子虛劍︑上林琴︑雲鮮雲澀慣來襟︑無聊日︑自在心︑也歌風月也歌霖︒
　　偶得　蒲月伊始幽夢偶得
觥籌零落客酩酊︑朕賦山海無人聽︑散發擊箸和星漢︑歌罷笑辭牡丹屏︑紫陌千秋一騎渡︑紅塵拂卻劍與名︑八風煙事隨過眼︑枕書斜棹碎雲青︒
　　碧痕
錦瑟數聲夢裏稀︑舟中夜慢謝紅顔︑詩酒華年轟然過︑一痕愁緒已碧煙︒
　　瞬緣
吾醉名馬夢邊來︑君揚蘭佩立風間︑若非相逢都頃刻︑彤雲何事瞬紫煙︒
　　晨得
閱罷金經︑朝露煙絕︑熹微東海︑羲和煢孑︑瓊州清發︑雋羽思歇︑何妨幽眼︑花事雲結︒
　　楚吟
朕欲朝濯洞庭波︑帝子愁予湘水深︑複駟玉虬騰閶闔︑重樓寥落玉關塵︑乃曰︑結蘭紉芷兮︑投乎白水︑岌冠奮帶兮︑禦夫悲風︑紛總總其相離兮︑乘飄風以溘舉︑志銷鑠以徜徉兮︑令鯤鵬以遠遊︑繼青春之繁弱兮︑持吾賦于忘歸︑踱淵虹之陸離兮︑複上下而希求︑聞美人于蓬萊兮︑迷三山之行迹︑羨吳剛之桂釀兮︑蓋望舒之所疇︑終鬱鬱以吟山海兮︑指天雲之幽戾︑結蕙言以投東州兮︑望青帝之所由︑閬風此去遠已兮︑唯紅塵之颯踏︑解吾律獨鸞凰兮︑將赴朕于焉途︑常日月之夙替兮︑忽太息以掩涕︑必往者之言阻兮︑豈來者之神通︑天時固其代序兮︑誠白駒于一隙︑當憂愁以溘死兮︑玉碧血于長空︑餘不見九州之花事兮︑豈春宮之獨德︑問朕心以修姱兮︑訴纚綉于蔥蘢︑又曰︑豈濁讒之可畏兮︑苟吾道以正聲︑耀靈任夫西墜兮︑吾將綴彼旻穹︑雖宇宙之蕭索兮︑幸至美之不忒︑寧淪塵于太虛兮︑抒永志于晨風︒
　　剝離
野原延伫奚何憶︑年少淥水映青衣︑襟袂狂桀勾風影︑頗黎婉潤綉雲輝︑醉中隱慟托蘭茝︑醒罷騁歡褻芳菲︑莞爾鏡中忽一蹙︑原來芳夢總熹微︒
　　琴心劍魄
斜抹丹心向晚山︑橫揮碧血負旻穹︑琴心劍魄今何在︑眼底平生袖裏風︒
　　夜行錢塘
吾愛蓮心一點芳︑醉著幽眼過錢塘︑素星邀我踱月映︑碧練緣誰惹曇香︑咫尺闌珊輒杳渺︑依稀心事總仿徨︑豈愁武陵無汛迹︑且盡西湖一萬觴︒
　　讀列仙傳
仙人爲我下蓬萊︑得酌碧魄彩雲間︑水玉松精何所求︑虹盟星志已惘年︒
　　蓬萊二首
蓬萊在何方︑泱泱集鳳凰︑仙人爲方目︑吾亦攬青芒︑青芒一響絕︑魍魎竟未央︑長辭九旻頂︑淩虹索紫陽︑時人莫我知︑素心永結傷︒
蓬萊在何方︑蒼狗啖煙茫︑仙人馮虛去︑黍離付誰觴︑千古律長遺︑恨夢不傳芳︑既饋騁龍質︑何遣迸魂傷︑焚劍若解意︑葬寂永桃鄉︒
　　送君
天涯豈我獨倦客︑暗遣飛花竊君聲︑桑田一奕終沈海︑只今各自看雲生︒
　　書倦
年少詰曲愛澀筆︑逆鋒仄進恨不周︑如今詩酒慵雕刻︑漫付煙雲作九州︒
　　愁船
吾泊西子盼君來︑蓮妝點綴不成施︑浮沈長夜曉將曉︑忐忑冰心知不知︑欲惱雲箋焚炬焰︑又憐雁字惹君思︑思君未是懼見君︑懼是菱歌別棹時︒
　　贈詩
我汲滄海慕君詞︑君揚霞蔚索餘詩︑世間點墨安成意︑許我千年爲君思︒
　　別夜二首
婉轉鄉思半弦月︑飄搖行迹一蹤萍︑雲端此去歸期惘︑忐忑冰心長短亭︒
狼藉案上紙筆硯︑蕭瑟窗前雪月花︑莫道折柳年來慣︑年來不似是韶華︒
　　虞美人
佳期淡後更慵漏︑塗抹相思舊︑洛陽誰爲不經春︑年少名花簪盡調吟陳︑誰言秋月年年好︑月下年年老︑人間已道恨頻東︑何必今朝流水去年風︒
　　憶仙姿
紫宇清都酤遍︑醉裏呼君不見︑莫道怯相識︑餘已鬢霜眉霰︑憑便︑憑便︑慣了歲匆如箭︒
　　詩狂
一世詩成鯨濤海︑十洲歌罷鳳遏雲︑酹酒橫江誰堪我︑倚風長擲廣陵文︒
　　春雨二首
西湖春草碧︑斷橋傘遺誰︑雨罷踱虹去︑煙川不復歸︒
長橋吾獨往︑絲雨莫相偎︑此生終南去︑琴歌絕翠微︒
　　遠飛
奇崖安獨賞︑比翼天爲垂︑風塵共卿遠︑一曲碧峰微︒
　　白露
一夏風雲一夏天︑寸心酤淡渚中蓮︑江湖此去煙波渺︑著我青裳洗人間︒
　　遊仙
江山一步小︑鸞雲成比肩︑瓊樓結飛瀑︑赤璽履仙緣︑虹橋值謝叟︑長揖問人間︑笑指松雲下︑恍惚但翠煙︑今我長日月︑仙風固永顔︑出沒昆侖裏︑遊嬉蓬萊間︑然忽莫名阻︑持觴不能言︑世間安何如︑洛陽貴誰篇︑縱秉龍章質︑鳳姿誰與妍︑青芒鎖終古︑星志老于焉︑寂寂靈溪上︑翠微染愁顔︑抱劍長風裏︑青衿黯然翩︒
　　楚思
端陽頻夢洞庭波︑身老西洋情苦多︑涕下投詩山雲背︑可否隨波到汨羅︒
　　清飲
碧透香繚頗黎皿︑去年心事熏龍井︑蓮花謝後未結詩︑輾轉秋思夢來遲︑離鄉休醞筆︑醞筆須長飲︑飲到西湖秋水暮︑寂寞參差影︒
　　等閑
等閑一景一物去︑別後萬心萬念縈︑總道負心淩雲志︑原來小事最無情︒
　　書香
神似興發形敗餒︑筆罷惶然摘香蕾︑浮生千字堪書了︑且放余煙去雲水︒
　　藕蒓
夢裏幾時休︑西湖秋水暮︑桂花今謝否︑遺芳憑誰訴︑望舒日繾綣︑吾心徒清素︑一匙藕蒓裏︑徹夜相思處︒
　　崖山
黃雲掩日雨絕星︑幾夕慷慨和海聽︑崖山自此成遺恨︑只今何人話伶仃︒
　　秋筆
颯踏梧桐劍雨開︑秋聲年複卷雲來︑殘燈急寄鄉思語︑書影眉峰滿簾裁︒
　　下元偶寄
會稽初別夜轉涼︑水君前誓君可償︑唯以客身東海背︑下元再寄黍離傷︒
　　冬念
楓衫晚卸已初冬︑雨過紅塵夢過虹︑一曲年華流不到︑前時故地小樓中︒
　　初雪
北域風毒甚︑孟冬便雪夭︑嚴霜盡夜履︑沆瀣肅殺袍︑吾意本滄海︑蛟夢竟夕遙︑唯寄冰心與︑關山月千濤︒
　　病雪
堪笑苦樂皆自給︑一朝遲夢踏青萍︑吳巾卸日常病雪︑煎熬書卷到天明︒
　　友梅
綠蟻新培盛未絕︑如今年複爽雪約︑橫生紫毫無數澀︑寥落疏梅誰爲叠︒
　　書道
書道一篇神抖擻︑可憐霜鬢未曾識︑簪盡韶華多少夢︑始笑浮生一場癡︒
　　西江月　仙嗟
三載詰曲獨寄︑一夕晼晚風中︑昔人如發已稀空︑罷了雄才星動︑欲就蓬萊仙骨︑何疾北海摶風︑雲光雲黯古來同︑誰解古來雲夢︒
　　遁世
輕車亂系暮林深︑末雪遲陽映斷琴︑年少慣愁天涯路︑只今無悶問歸心︒
　　齒
自古胡沙鎖娉婷︑唇槍吞吐更勞形︑百味珍饈堪休了︑幽存玉齒叩清經︒
　　古意
林光洗幽寂︑執棋想清經︑雲飛蔭牖戶︑雪霽茝中庭︑五律陳彌雅︑七弦寥以靈︑高蹈長風上︑結劍入青冥︒
　　再讀逍遙遊
眷慕仙風二十年︑未知姑射接輿言︑長歌狂趁子猶興︑霽雪清纏寂寞弦︒
　　飲心
中夜急思飲︑窖內苦無泉︑忽憶林車裏︑依稀有餘涓︑步屐響新雪︑散發任霜煙︑泠然沆瀣伍︑倏爾忘先前︑在心心不形︑遺念正可仙︒
　　丹術
克盡還丹無世期︑九轉終向雲夢求︑西泠鶴渚應思我︑可憐身老非杭州︒
　　冬暮偶得
一夜春風散琴譜︑玉樹悄開橫塘路︑誰將清問付斜陽︑發隙多少風如故︒
　　鄉夢二首
當時街角常延佇︑市販俗聲盡日聞︑薄暮天橋拾階上︑遠空鴻雁漸次分︑西湖心老非日老︑紫陌別君緣戀君︑唯寄餘生雲海上︑月華乘送廣陵文︒
春來鄉夢如草長︑柳浪鶯歌夢外疏︑客心匪席不可卷︑消耗精神費詩書︒
　　詩餘偶得
半生閑煞雲間志︑一春販盡遁世謠︑天都客我須白眼︑可否乘槎去漁樵︒
　　無痕
無端人間如潮事︑無奈事裏弄潮人︑人事如潮思如水︑逝去年華無了痕︒
　　劍歌
弱冠傲群倫︑九州一劍尊︑浮生本無意︑拂袖入青塵︒
　　春日遊園偶得
漸薄浮冰漸暖心︑婆娑春意赴深林︑臨臯若見桃花水︑莫妒仙源無處尋︒
　　春恨
問餘何故不傷春︑北域風遲未可詢︑惆悵春雨漸息日︑醉與桃花臥渡津︒
　　會中神離
春夢仿佯不忍驚︑每寤春光復寐晴︑一樹含苞羞翡翠︑早爲東風夢裏櫻︒
　　春空
凜冽浮生一念春︑踟蹰逸句且由塵︑斜著鶴氅睇雲色︑寥廓蒼空拓在身︒
　　相硯滴　思恩師小軍作
許是太浸龍蹺篇︑思君夢裏釉龍泉︑天青梅子傷心色︑甘謫壺中萬載仙︒




落星集卷上
落星集卷下
　　　　　　　　　　錢塘雲人錢子玄箸
　　古風　春夜讀舊日詩稿慨然有感
廿年故一隙︑紫煙久已稀︑回首來時志︑恍然魄欲離︑雄才桀驁震海內︑古風高儀世所奇︑一揮豪墨東風醒︑吹綻梨花三百枝︑太液擲樽折權貴︑輕舟放去三山裏︑醉與安期論長生︑眠飛桂苑姮娥語︑太白邀吾峨嵋顛︑琴歌槎上銀河去︑先賢盤坐諸星列︑拱手與我相義氣︑忽然一瀉天河水︑絕斷紅塵百餘裏︑始道世路艱難行︑白雲棄我遠已矣︑異鄉月老不成詩︑箋劄頻投汨羅水︑可憐滄海信未通︑屈子陳王久不悉︑唯將清念寄清風︑從今長自壺中居︑桑田雖海安何懼︑名山白鹿應猶棲︑待吾吟得逍遙賦︑盡袍風露彩雲裏︑終始乘鶴玉京上︑永譜人間至性詩︒
　　月影
月中疏影幾人得︑我欲與卿相綢繆︑堪笑蓬萊千古醉︑不勝紅塵一踏秋︒
　　春遲雪炎
最恨東風吝婆娑︑楊花渡海便雪和︑一夜白炎焚碧野︑誰與冰楫洞庭波︒
　　離情
塵寰月轉二十年︑思卿不敢望月圓︑豈憐鴻雁離飛苦︑是慟陸魚相濡緣︑北域折梅何由寄︑西湖春草誰與眠︑箋劄莫寫翩公子︑故人此夜淚漣漣︒
　　少年
當時年少無羈思︑直卷義氣貫逶迤︑風雨前身鞭不斷︑高崖駐馬恨陽遲︒
　　歸心
四月玄風乘一瞬︑強橫滄海爲天香︑渚雲幽凜紋故色︑臯月平清釀陳傷︑曾祖遺來秦漢筆︑小樓讀淡玉衡光︑鄉愁原來渾如影︑恐到離時恨更長︒
　　上巳
巳日無芳︑淡墨研香︑筆彈清臣︑琴寫文王︑駐雨成惆︑行雲是悵︑誰曾知我︑月裏文章︒
　　修病
屢誤支雲給月赦︑病中請放武陵源︑五湖煙夢織蘭棹︑霧裏桃花落潺湲︒
　　夜踱
捧書踱望上弦月︑流照故垣一點斑︑無改笙歌人去也︑此心癡戀豈人間︒
　　撩紗
立夏風天一夜沈︑疾來煙雨縱斜吹︑繽紛白霰繚成舞︑惆悵冰心輾作絲︑無改鄉雲愁客色︑何由故柳碧離枝︑吳山遠眺風寥落︑從此無人問采芝︒
　　古風　臨安夜賦
吾自臨安仲夜行︑鬥酒吟罷街百千︑肆閉市眠不羨吟︑我且泠然對月篇︑月下狂身曳狂影︑月裏姮娥鬥嬋娟︑姮娥年來色無改︑客影須臾便煢然︑徘徊吾宅不能去︑宅後梨園夢太牽︑非我豪澀羞爲灑︑夢外浮雲長已遷︑人間本當兌壺中︑舞至酣時一飲絕︑無奈聚散別雲月︑一辭東風路已艱︑唯趁此夜情無礙︑顛倒醉步故心前︑誰堪盡數雲月志︑何妨此魄寄此天︒
　　問藥
病軀久塞訴道醫︑辟穀稱穴刺心錐︑靈樞素問當神擬︑欠是西湖一味詩︒
　　湖濱漫筆二首
白堤久坐眺湖濱︑清風愁日繚纖塵︑昔時常酤平海醉︑是處怯著逍遙巾︑未免別時柳太碧︑難得聚後月曾輪︑此生唯盼西湖老︑何計蓬萊化外身︒
夏至桃始青︑湖柳疏娉婷︑午辭東坡路︑暮駐樂天亭︑瀲灩夷光色︑悠揚吳越靈︑客心何須洗︑蘭棹去青冥︒
　　古風　自述
上古誠遠矣︑我自承風儀︑流水潺湲意︑高山蒼莽思︑詩成扶鵬翅︑琴淡棲梧枝︑星辰徹夜仰︑天河秋水知︑昆侖玉老三千水︑祖洲風凝九萬芝︑吾自蓬萊禦劍行︑遍覽神州萬裏姿︑詩心道脈久超絕︑忽然霹靂天軌移︑一刹風雷摯仙身︑謫落臨安西子湄︑天才固自詡︑奈何頻遠觀︑空水瓊瑤處︑蘭佩笈荷冠︑始聞世聖賢︑萬古傳汗漫︑然則生年已︑感慟草木寒︑屈陳何旖旎︑旦夕去乘鸞︑紫薇太白志︑頻申行路難︑餘今雖盟山海志︑誰與風流飲欄杆︑恐是青冥浩蕩來︑不予白鹿峰頂安︑三山雲中一隅界︑吾字子玄長棲盤︑五湖煙夢彈指逝︑仙期凡限作同觀︑劍指揚眉舞中夜︑觥籌洗筆題雲端︑醉領仙風一念間︑詩成至性繞廣寒︑萬載分明全一棹︑請浮玉清任天瀾︒
　　嘆入遺
流霞保俶輝︑哀響雷峰夷︑幽絕雲棲裏︑或可值安期︑長生豈能羨︑葛嶺歲丹墀︑三潭對飲處︑西泠花雪吹︑餘心本倜儻︑此地久淹遲︑匪解婀娜意︑但勾上古思︑芳心侵碧水︑磨蕩萬載詩︑但盼正聲永︑何需普世遺︒
　　興遊二首　遊大蘇爾及赫氏堡
負手臨風道︑雄哉海雲深︑光彌斑玉葉︑蝶醉撲萍身︑松古猶淩壁︑瀑鮮可駐春︑子期寥已遠︑獨此寤桃津︒
白雲清影入池塘︑澹蕩蓮風洗吾心︑郁結憑欄揮碧海︑悠思把酒浸青襟︑聖靈頽褪雄龕裏︑豌蔻風靡玉殿陰︑若使蓬瀛回秦女︑誰人隔海話如今︒
　　古風　夕觀海日
我欲與之西化去︑長風滄海幾度夕︑滄海信微憑誰渡︑雲爲裳兮鷗爲屐︑內傷濃愈金波影︑中心美徹碧雲積︑關山月影猶在眼︑西湖煙雨遍日舶︑可憐東海無由盡︑心交力瘁不能行︑于嗟中海仰長呼︑天如穹蓋浪四生︑一念星月疾旋走︑星入銀河月沈鯨︑西望神州嗚呼意︑東聞征路倥偬聲︑欲揖南北劃歲翁︑方解風鬢不克昔︑咫尺蓬瀛曾在諸︑只今何處批仙籍︑屈子許臻帝鄉舉︑白也溘醒天姥翮︑我今長自困宇內︑六合不予賦一席︑長願溘死東海底︑骨作明珠目爲珀︑盡夜長望九州裏︑從此海上雙月白︑時人請我五雲上︑天涯弱水不能隔︑當拜精靈大化中︑長入天一秉故迹︑豈愁萬世成逆旅︑但豁千秋盡客澤︒
　　讀隱逸傳
誰道七弦裏︑杳然可籟天︑未植煙笠日︑何寥水仙篇︑木落瀟湘雨︑雲蒸吳越川︑孫登安可仰︑萬載廣陵傳︒
　　和錢仲文湘靈鼓瑟
我濟青瀾中︑卿飛碧岫腳︑停雲忽瑟鼓︑流波即錯落︑竹斑複消融︑湘浦靡茝蒻︑悲風怨回宛︑哀雨愁來洛︑曲鬱同憂傷︑聲稀各寂寞︑餘情不堪載︑從此棲阡陌︒
　　古風　端午
三載頻屈誓︑甯夕溘死歸︑歸程匪旖旎︑旖旎在崔巍︑吾心蘭沒上古詩︑清訴豈憚世多誹︑尚使中夜月常白︑安愁疇間茝太稀︑霓裳舉兮目極所︑荷冠岌兮芳質飛︑太清遠杳兮誰與我︑苟餘情其靡芳菲︑古以來兮正聲稀︑吾將求以日月輝︑飄揚帝子兮言抖擻︑零落斑竹兮效二妃︑人間騎驥兮焉長住︑唯秉素心兮徹凡機︑縱青冥列缺之不遍予兮︑吾願乘風絕塵兮去太微︒
　　放春
汛聲猶在耳︑桃花去已長︑千春浮舟子︑兀自攢流光︒
　　和太白謁老君廟
世徒羨玄德︑神聖養元心︑草沒空色碧︑煙淪海運深︑苣服輕生滅︑書著罷浮沈︑坐默流沙裏︑千載化桑林︒
　　孤歌
停雲滯水聲已杳︑白雪陽春調未傳︑酩酊中夜歌卷耳︑舉世誰人和淒然︒
　　夏中坐念
眄盼輕花靨︑仿佯縱茝身︑流光翩容與︑滌念入青塵︒
　　酒狂
輕裘白馬縱蹁躚︑蕩盡千觴換龍泉︑且笑酴釄癲君子︑安愁倥偬負少年︒
　　憶遊戲
幽城居業久︑星月疾長消︑明夕水應澹︑當時蓮縱嬌︑仙風曾衣雪︑俠骨幾乘雕︑荏苒流光逝︑逍遙夢已遙︒
　　仲夏隨筆
餘亦風間客︑慣常海雲身︑爲卿別玉宇︑迢遞過千春︑金樽供白雪︑玉手褰碧蘋︑從今煙棹去︑不複夢桃津︒
　　秋居
棹去三千法︑雲生九月禪︑夜深棲竹影︑明月幾拂川︒
　　自和江湖二首
江湖秋夜永︑往事付寒琴︑一掃淩雲志︑何悠倦世心︑經冬雖碧柏︑去夏幾青衿︑寥寥天垣上︑參商不可尋︒
弱水昆侖時已杳︑江湖夜雨付瑤琴︑七弦抹淡雲間志︑四海傳囂劍底心︑華嶽松濤猶碧雪︑西湖月霰總霜林︑青衿一塌扁舟子︑散去秋旻六七音︒
　　夕筆
漫卷紫霞書碧空︑輕名慵款劍識虹︑浮生錦擬千秋夢︑落日雲開一場風︒
　　念博公
何年踏風來︑吾心常客勾︑來時煙雨霽︑去後夢魂悠︑碧水紋孤棹︑白衣鋪素舟︑劃書雲海上︑明夕告君秋︒
　　燒香二首　次和子瞻和魯直燒香二首
半貼蘭亭小字︑一爐火冷煙輕︑停鋒覆于煙上︑落墨便有雲縈︑此心無非客老︑擱筆且看月明︑一瞬雲飛煙滅︑半空夢影浮生︒
半晌閑心無賴︑一朝雲冷花輕︑雲凋且付夢筆︑花謝怎堪別情︑今後憑空劍酒︑當時煞費君卿︑一方蓬萊遺刻︑半卷化外生平︒
　　中秋邀月
素裳躡露來︑與爾邂中天︑迢遞廣寒舞︑酩酊太乙篇︑詞輕失夜海︑韻古落星田︑明日乘槎去︑人間月已遷︒
　　送中秋
無心昨夜折柳枝︑惶然欲送月明時︑月明年複修心曲︑心老日來愧月詩︑夢筆直須題星海︑青錢無奈卜鳳池︑此生袍袖風寥寥︑怎舍彈冠賃楚知︒
　　信曲
長空望徹曉煙愁︑信曲綢繆寄高秋︑屈指一算西風碧︑吹去何年夢裏舟︒
　　秋來信筆
秋來北地日已遲︑金雨青空謝相思︑憑欄無數清憂語︑賦作雲根三兩詩︒
　　念雲
可曾盛夏癡望雲︑肆意橫斜任晦昕︑若化夏雲浮去日︑會否因癡長笑君︒
　　秋望
人間一場戲︑去夢幾回真︑憑欄無奈處︑碧海赭雲深︒
　　行中駐看葉雨有感
木衰猶雨葉︑雲散乍浮鷗︑縱吾天一悟︑此秋參更愁︒
　　記初得琴
三山仙脈七弦繼︑四海文風一袖袍︑武陵煙渡從此去︑負手天涯敕雲濤︒
　　裂簫作　友人贈簫正值初雪不堪北地冷瑟一夜皆裂豁而踏雪疾出以舒憂鬱
銀風一夜赭雨雕︑澀室爐煙裂玉簫︑且作王恭涉雪去︑飄揚鶴氅仞孤標︒
　　孟冬長夢
莫名昨夜倦心思︑早赴夢中覓故知︑裴劍一彈雲風淡︑素鋒半曳屋漏垂︑乘鯨東海吟天姥︑駟鳳南天涕崦嵫︑寐後紅塵何寂寥︑臥睇歲陰過午時︒
　　夜中修躁聞琴
峨矣千峰天無抵︑潺兮萬壑道未同︑強持諸法心煩惋︑一曲忽然入庭風︒
　　古風　歌雪
長鯨燀赫馱雪來︑絕地雲生九萬裏︑砭風笳月入客身︑神思輕狂始如此︑踏歌佯醉接與志︑顛碎一路珊瑚蕊︑人生百歲憑誰旅︑仙詩名劍忘憂水︑我欲與天啓雄辯︑青冥無語落素梅︑古今賢雄昆侖調︑無非一夕霽蓬萊︑涪翁蘇子今安在︑風雪天涯對舉杯︑但使冰心狂念經冬碧︑安愁千載江湖歲月摧︒
　　志心
衆女嫉餘峨眉貌︑謠諑誹吾素心塵︑我將秉以天一念︑芳質修姱沐千春︑桃花盡歲逐流水︑天涯何處苦避秦︑且縱青書白鹿淩雲上︑遍覽九州六合漫天真︒
　　寂
天外雁聲斷腸起︑江湖秋水意婆娑︑半生枉自稱君子︑此夕無人問若何︑棹筆帆書欲北海︑浮雲去日總南柯︑相思弦上彈愈老︑衰草天涯誰與歌︒
　　夜中食馬蹄思鄉　馬蹄者荸薺也西湖產多
夜中忽作江南憶︑撿取馬蹄十二莖︑褪卻糟衣方雪色︑焯酥凝質愈冰晶︑莫因脆嫩忡俗用︑但使甘寒忘令名︑若澈此心西子水︑天涯何處不清明︒
　　凡心
江山一夜忽飛雪︑俗念凡心絮翩躚︑命舛強辭西湖水︑修成幾誤武陵川︑秦家春斷未忍掃︑化外丹服不敢仙︑原道此身逍遙客︑不覺已負盛情千︒
　　榻上仙
少小喜爲桃源夢︑塌裏琴書自悠悠︑衾予可安一甲子︑枕失必劫數春秋︑癡人且任說風雅︑倦體何曾悟綢繆︑自顧平生無長策︑斜輝半領臥孤舟︒
　　雪後夢故人
歲末室中獨徘徊︑水仙雪後不再開︑玉顔應隔天涯杳︑怎卷星河入夢來︒
　　朝茗
吾汲滄波爲君茶︑竹馨婉轉碧朝霞︑一杯且送五更月︑片語能發半牖花︑細數浮生如錦瑟︑佯稱素志在蒹葭︑清茗醉我君莫笑︑逐去雲深武陵家︒
　　二月廿九憶秒速二首
他年櫻雨撫眉間︑幾度尋伊漸迷顔︑豈是舊時花易謝︑芳春心去遂不還︒
昨夜夢卿沐春輝︑落櫻輕撫舊時衣︑覺來尺素全無用︑喚盡芳春去愈稀︒
　　上巳作
幽居無夢久︑上巳湧行思︑叆叇棲雲隅︑依稀睇茝姿︑元初值此念︑太古豈余知︑唯見桃花水︑逐年淡我詩︒
　　早春雨困車中作
九天風雷動地起︑漫卷黃塵浩劫生︑雨奏頗黎長短鎖︑雲馳霹雳縱橫征︑詩標蒼莽從今愧︑道負悠然豈複行︑願逐豐隆滂沛降︑人間諸穢始澄清︒
　　倦夜隨筆二首
夜深忽倦平生事︑道亦不行身亦輕︑值病此宵更漏寡︑消磨舊作到天明︒
飒踏平生一夢知︑夢中常作古人思︑覺來桃汛無消息︑聊讀去年病雪詩︒
　　清明作
餘已不禁春︑枝頭桃且碧︑潺湲流水西︑何杳武陵迹︑盡日望雲蒸︑人生忽遠客︑知音世已稀︑赤玉安長舄︒
　　寄天橋　聞延安慶春路之交解百天橋將拆念橋上足迹極目憂思心內翻湧不能自禁唯淡墨以抹舊事
眼底貫淡車馬︑極目街燈如瀉︑幾回風過素裳︑詩思捎上星野︑少始清哀無數︑君肩一顫一解︑忽然聞君遠去︑怅恍余生誰藉︒
　　春遊
昂首逐流光︑紫藤花已暮︑缱绻入春風︑依稀滿來路︑解琴欲一曲︑遺芳頻思阻︑且負青衫影︑送此春歸處︒
　　再步行車
相期紫陌路斜橫︑誰解窮途太息聲︑已慣人間青白眼︑猶迷掌內錯綜程︑武陵煙渡車難濟︑太乙心期道未平︑萬裏雲蹤無計駕︑白駒一隙縱浮生︒
　　少年
故地夢回猶少年︑依稀題壁可堪憐︑等閑滄海珠中信︑空付藍田玉裏煙︑青鳥時傳青眼慣︑彩箋已逐彩雲遷︑三千弱水推辭飲︑可否逢君花落前︒
　　題杜鵑　寄月藏鋒缯鳴夏
君容初見已經年︑無語秋波避牽連︑十六繁花空似錦︑三千弱水只如煙︑春心啼斷眸明後︑月魄吟幽劍墨前︑花事逐濃人逐淡︑明朝誰與期杜鵑︒
　　春末夢歌
吾心隨春燼︑風裏暮誰歌︑青崖傳碧海︑余響入天河︑無端千古計︑寂寞複如何︑且扶此聲去︑迢遞送南柯︒
　　鳳凰城觀日食
望舒忽主日︑大漠便昏沙︑異象噤聲息︑天狗啖光華︑詭道竟斯靜︑邪輝更無瑕︑念此世間事︑較之何紛拏︑金經愁白發︑春水妒桃花︑何如淪此境︑彈劍作長笳︑幽時不我待︑耀靈複無遮︑紫冥杳來迹︑吾心徒咨嗟︑人生亦如此︑孰正複孰邪︑罷矣拍白鹿︑逐月去天涯︒
　　入山
舟車終罷去︑五月入桃源︑目洗空澄澈︑心棲水潺湲︑村人問故所︑笑指松雲間︑來去何須意︑倚門看芳年︒
　　送
斯春逐流水︑人世又辭君︑岐路常回首︑吾心一片雲︒
　　寄秒速
頭頂繁星相映小︑與君攜手步蓬蒿︑夜雲泱漭如遺訴︑剪影參差落舊臯︑欲語無聲相坐老︑清思有意自吟遙︑明知是夢不堪醒︑醒後千程雲與濤︒
　　浮生賦
無端年少愛風流︑意氣淩霄不解愁︑對月狂歌千日酒︑攜花款舞一扁舟︑回眸碧水凝紅袖︑彈指青絲換白頭︑葬劍天涯是非遠︑浮生一夢寄蜉蝣︒
　　古風　步仙歌
一朝醉觸天帝顔︑我自乘虹落世間︑胸中豪氣貫霄漢︑背上名鋒辟九天︑詩書點染入春風︑萬裏嫣紅姹紫妍︑浣劍昆吾吟華胥︑臨流滿臯動茝荃︑南望潇湘洞庭水︑帝子煙波擾眉間︑複見白雲凝宛洛︑泣下誰爲鰕蟮篇︑世間天才亦如此︑朝生暮死憑誰傳︑吾將書劍挂星漢︑太始清思入自然︑壺中無心吞日月︑筆下隨意潑山川︑紫宇碧城休歸去︑逍遙詩裏一劍仙︒
　　端午作
既親余以蘭芷兮︑何天時之代序︑慕君心以終日兮︑耀靈倏移玄度︑豈四時之倥偬兮︑蓋嘗溺于騷語︑將複祀以菖艾兮︑臨江流以延伫︑乃曰︑嗚呼大夫︑蓋九天之冥晦兮︑鸾鳳何以獨翔︑既三江之溷濁兮︑豈惠蘭之幽芳︑總青骊以東逝兮︑余虹貫夫星志︑吾將追以雲駕兮︑日暝暝已扶桑︑聞鼓瑟于湘水兮︑回車覓于醴浦︑唯青雲之顔色兮︑何美人之蕙裳︑余既已今蹇促兮︑中夜抄夫天問︑太古杳以難追兮︑今諸美夫焉藏︑宇宙惟其混沌兮︑複人事之诘曲︑當遺問于列星兮︑懸千古之幽茫︑又曰︑嗚呼大夫︑山中焉有乎日月兮︑唯女蘿與薜荔︑倚浮雲以終日兮︑哀道路之迂長︑修途固其困阻兮︑吾將乘心而獨溯︑君且觀夫雲上兮︑莫惆怅以迴翔︑縱溘死以淪沒兮︑問余心且有悔︑豈讒濁之可畏兮︑苟吾情其彌章︑死生惟其速替兮︑何太息而掩涕︑秉吾志之修姱兮︑傳萬古之清芳︒
　　舊事
倥偬十年事︑幾分入月明︑竭思憂筆稚︑趨步畏名輕︑碧海別來變︑紅塵拂未平︑誰人幽夢裏︑快意踱溪清︒
　　國慶管弦煙火得
管弦一動星河落︑鐵馬冰騎碎月光︑誰譜銀花千百謝︑夜來金雨總無常︒
　　偶得
芳草天涯暮︑朱顔鏡裏微︑猶憐今夜月︑無照舊人歸︒
　　自嘲
蒼狗白雲何遺我︑樽前道貌話模棱︑偶然側目羨黃口︑曾也狂言履寸冰︒
　　送博公二首
君來苦我寐︑及去又思君︑明日浮槎淼︑聊揮一袖雲︒
重山輕度下金林︑碧海青空任意襟︑相逢若得閑雲滯︑何懼流沙蜃氣侵︒
　　入海
吾循碧海向虛行︑玳瑁珊瑚耀吾纓︑側耳蒼波拂錦瑟︑長歌白雪入幽冥︑此潮已褪紅塵事︑何日得棲白玉京︑且把騎鯨乘鶴志︑換爲海上月長明︒
　　鄉思二首
當時楊花無數︑想來都作斷腸︑直教半點春色︑無入離人夢鄉︒
一抹鄉心明月︑幾宵歸夢離人︑多情恰似流水︑可憐迢遞萍身︒
　　縱歌偶成
春草長門人去也︑渚蓮西畔倦彈琴︑此心癡戀聲流水︑誰使铿锵演帝音︒
　　秋成二首
恍聞天籁起青萍︑淡看爐煙漫此生︑十載詩成書罔顧︑天涯一夜盡秋聲︒
玉宇秋來誰早知︑長風吹亂美人思︑諸星璀璨驚魂魄︑慕此余生棄展眉︒
　　中秋作
纖雲萬裏抱金蟬︑凝露霜心墜廣寒︑照影千年明滅事︑清樽一酹入虹灣︒
　　提太極殿
天地運生︑渾然太極︑鴻蒙其語︑混沌爲息︑啓我冥思︑證彼玄機︑千秋彈指︑惟萬惟一︒
　　提兩儀殿
兩儀交替分玄道︑吾抱陰陽遁世行︑白日長歌悲逝水︑中宵漫筆夢騎鯨︑花間權懶萬千葉︑雲上堪棲十
二城︑白雪陽春能徹處︑清風明月亦關情︒
　　秋葉
春已經年送落英︑秋來一夜染黃明︑何妨如葉隨風去︑碧海青空是故情︒
　　五湖作
極目空山寂︑鏡湖雨初微︑雲重幽日色︑葉落撫人衣︑值此思玄澹︑當時夢杳微︑秋旻長欲化︑不複問來歸︒
　　秋日偶成
桃源顛倒夢︑醉後縱槎尋︑解帶觀風轉︑長歌臥水陰︑不知天遠近︑但看世浮沈︑欸乃明朝志︑素琴一夜心︒
　　月藏鋒
生年不滿百︑甲子遑論之︑心念有無處︑墨梅香自知︑卿言不解笑︑我報蹙娥眉︑十年一夢覺︑皓首豈成期︒
　　平海暮停
野林青霭畢︑踯躅步斜晖︑廣廈參雲黯︑凡心近水稀︑古來思澹蕩︑今我念熹微︑天際冬陰降︑輕寒誰與歸︒
　　茗菊
浮沈千萬黃金蕊︑心事漣漪點玉杯︑繚繞孤幽香遠逝︑南山籬下雪熹微︒
　　別夢
長空飛浩雪︑松下苦思無︑菊解梅馨淡︑琴封劍影枯︑神仙昨夜夢︑塵世復何如︑皓首十年事︑青煙一縷疏︒
　　古風　雪心
初生皓月幾何悲︑人間有志奈數奇︑燕山無日不飛雪︑心向寒梅倚孤姿︑鯨風雲夢等閑渡︑夢裏西湖影太癡︑拂袖南天睇舊裏︑涕零滄海久不知︑吾以高思證玄古︑言中常繪太清詩︑可憐星漢隔雲霧︑騷情賦盡竟誰遺︑遊子蓬萊久難至︑娥眉不展嘆路歧︑更有惡木棲途畔︑蘭芷滿目盡披離︑常願將心洗名劍︑漫指奇峰雪參差︑既爲君子開風浪︑複爲濁世斬虬枝︑吾知雪心有時盡︑但恨妖氛殁無時︑縱使青絲青袍青鋒成雪色︑蕩盡魑魅魍魉始成葬劍期︒
　　絕塵
清幽雅寂世所逐︑我且將心洗雪泉︑浩蕩明春桃花水︑青袍孤棹去翩跹︒
　　冬夜偶題
今夜忽飛雪︑仰問夜如何︑當時星月漫︑寂寞無人說︒
　　朝露白雲
楊柳當時碧︑十年霜雪歸︑人間朝露散︑昂首白雲飛︒
　　寄雪
折梅北域無由寄︑拾菊南山徒夢期︑何日青冥歸雁至︑雲羅空繡雪葳蕤︒
　　久無詩
松風與吾伴︑星月幾人識︑唯有桃源夢︑諒我久無詩︒
　　春縱
桃花今綻否︑盡夜夢紛呈︑遊心乘骐骥︑詩遺洛陽城︑岐路有明晦︑浮生看濁澄︑但求心似雪︑何患劍無名︑雲間生鵬翼︑載我入青冥︑枯榮天下事︑飒沓耳邊聲︒
　　題春夢
昨夜依稀夢︑故人紛遝來︑蹙眉詢往事︑緘語遞新醅︑夢裡無光久︑人間頻志摧︑醒逢窗外雨︑何日杏花開︒
　　今春
生亦何歡死亦愁︑人間幾事曆春秋︑閑雲野鶴谪來老︑玉宇清都辭後幽︑三月碧潮襲紫陌︑半流紅禍葬蘭舟︑來年有幸托青鳥︑莫怨無端報白頭︒
　　春枉
又是一年春︑彈指花開謝︑風暖拂寒肌︑白雲親碧野︑諸星入我夢︑言我悲心切︑既拭劍鋒塵︑何憐飄香榭︑我言無所答︑側顧蒼林壑︑夕陽促晚景︑杳杳飛玄鵲︑宇宙縱無窮︑紅塵有生滅︑明年花盛時︑許我隔雲月︒
　　春去
春去武陵何處尋︑渚萍空畫水森森︑紫毫煙灑十三帖︑錦瑟弦翻五十音︑平白來時香獨賦︑何妨去後夢孤吟︑莫愁前路春無伴︑雲在眉峰劍在心︒
　　離居
相見時疏別亦疏︑人間春事複何如︑難爲擊楫五年志︑易作吟雲六卷書︑花下青袍狂未改︑樽前紅袖信全無︑江山來去當有日︑欲寄初心何處魚︒
　　夏歌
前塵種種︑逝水悠悠︑往者曆曆︑夏雲稠稠︑昨兮今兮︑何解君憂︑今夕明兮︑誰與同舟︒
　　島中作
春秋馳白馬︑此地寡春秋︑信步因芳草︑無爲在遠遊︑發由熏風散︑心向碧雲休︑雪浪何妨去︑明朝一葉舟︒
　　端午作
漁父西來︑韶華東逝︑歌彼初心︑卜我玄辭︑芰荷安老︑陸離焉志︑人間濁浪︑許我來遲︒
　　夜行偶得
央央劫夏鮮成吟︑歸路芭蕉惹我心︑豈是蓬洲難韻事︑前塵無計到如今︒
　　網中作
春色三分︑夏色三分︑俯也白雲︑仰也白雲︑當時明月︑今宵明月︑不見離人︑卻是離人︒
　　岐路行　只身西行逾萬里之金州途中泣下有感
古來梅花驛︑今時荒草原︑鴻雁鳴何事︑滄海變孤煙︑只身駕岐路︑九轉十八彎︑譬如繞心事︑徘徊自經年︑故人已成詩︑吟罷猶可憐︑揮鞭但疾駛︑直去暮雲邊︒
　　至海
滄海來遲汛已微︑潮生潮落事多違︑遙看天際雲暉暮︑聽盡濤聲不敢歸︒
　　中秋作
人前笑態自時無︑獨立中秋對望舒︑一世浮名沽翰墨︑三更幽夢赴當初︑不覺故人成遠客︑輕聞桂子撫蘭裾︑青空欲去誰與老︑去日浮雲去日書︒
　　菩提夢
中宵清夢入菩提︑蓮步金階下海雲︑倏見佳人倚雲側︑淚落漣漪海不知︑我將撫掌洗清淚︑眉峰逶迤撫不平︑欲誓平生恨相負︑猶言至愛總無期︑卿信無情是滄海︑我向滄海問須彌︑豈料心潮盡日湧︑煎熬受想撼行識︑十載相思未能表︑一夕遺憾僅余詩︑何年不負傾城意︑娑羅雙樹再花時︒
　　當年
遙想當年事︑初心未可聽︑幽窗曳竹影︑小溪孤月明︒
　　偈
大道返本歸元︑佛曰如是我聞︑宇宙諸法衡一︑吾心無滅無生︒
　　昨夜
昨夜讀舊稿︑稿中人不識︑欲拾陸離夢︑夢裏事更癡︒
　　偶得
人間朝露幾時休︑兩袖清風看舊遊︑未解蓬瀛無限事︑渚蓮深處白雲秋︒
　　逾年作
廿年誠一隙︑今歲復將遷︑無可奈何事︑任由夢裡煙︒
　　旦日偶得
旦日覺來逾午時︑輕裘側臥念前期︑青陽簾後灼灼老︑零落詩情寥故知︒
　　長夜行
悠悠明月︑窅窅烏啼︑滄海雲闕︑了不成詩︑故人已遠︑前路猶歧︑且行且唱︑朝露未晞︒
　　聖人嘆
聖人逝矣︑浮世淪溺︑苟神尤觀︑應同泗涕︑吾身斯微︑寥以承繼︑唯秉初心︑複昭天意︒
　　漫吟
玄度空流照︑滄海遲來君︑何愁詩無意︑原是一帆雲︒
　　花圃偶得
尋春無意入芳叢︑白袷紅衣兩不知︑待到荼蘼花事了︑此間盡日臥銀絲︒
　　春夜偶得
春來一夜嗅松風︑春去何能寄亂紅︑撥弄葡萄新漲綠︑諸星輪轉曉光中︒
　　晨思二首
我本青空一片雲︑寒宵誤落圃蘭中︑白露凝身香婉轉︑須臾朝日拂成風︒
我心誠似露︑盡夜盼清晨︑無奈晨不駐︑須臾一片雲︒
　　觀月食
雲霄清夢畢紅塵︑滄海風流倦客身︑昨夜月蝕君可見︑月中紅豆不知春︒
　　寂夏
寂夏浮生萬事空︑渚蓮兀自褪芳紅︑癡看碧水漣漪處︑生滅由來不爲風︒
　　釋
俗世煙波︑何其浩淼︑諸天星宿︑究竟渺茫︑泱泱高古︑何焉於我︑且行且唱︑長夢未央︒
　　星夢
上古來時寂寞身︑心池劍落水無紋︑靜思宇宙諸星法︑大夢覺來只一人︒
　　端午作
幽幽白日︑灼灼紅蓮︑思君杜若︑君在雲間︑往事倥偬︑去路彌艱︑太息天問︑涕落潺湲︒
　　中夜不寐撫琴作
中夜不能寐︑起身撫七弦︑心頭三兩事︑叠作一聲涓︒
　　祭鯉
緣何紋黑白︑世事慣浮沈︑來世諾爲鯉︑與君躍龍門︒
　　拾心
雲枝垂何故︑碧葉落重重︑供于青燈側︑盡夜證枯榮︒
　　望雲得
揮劍寫浮雲︑心事付雲深︑雲深猶可寄︑奈何別來君︒
　　夏末
故人幾番去︑蓮花終不開︑恍然數詩帳︑猶似夏未來︒
　　中秋作
一夜青光轉︑十二玉樓寒︑此心爲冰魄︑飄落海雲間︒
　　海夜
月輪虧夜已無琴︑滄海龍吟在劍心︑初爲避秦今何處︑曉來猶望衆星沈︒
　　祭鯉
一宵無夢對箋紋︑輾轉爐煙盡夜熏︑未必生平真負鯉︑豈聞天際愈多雲︒
　　默蒼離
碧裳孑立眼含悲︑滄海千年浪未回︑鏡裏諸星君何去︑銀河斷處吾心隨︒
　　湖海
風崖孤影對蒼煙︑此夕客身已愴然︑不覺由湖之碧海︑相同日暮不同年︒
　　孤行
蒼蒼穹幕︑寥寥耀靈︑踟蹰當日︑迢遞平生︑天橋月冷︑驿站雲輕︑歲寒將至︑誰與孤行︒
　　心船
歲寒驅雨徑︑雪浪便襲天︑由來身是海︑不系一帆船︒
　　古風　鄉
當年碧血滿穹蒼︑夕陽酹酒漫欲狂︑複夢乘舟秋江上︑荻花落盡逐流觴︑晚來諸星皆寂寞︑我向諸星問沅湘︑二妃竹淚今幹否︑我已涕下沾衣裳︑天橋滿月複新月︑遠客新鄉變故鄉︑當時古渡常入夢︑年少羁旅帶輕飏︑燕山蘆雪卷名劍︑昆吾斜晖映鶴翔︑豈料于今垂垂矣︑墨亦不行志彷徨︑唯留余心一點醉︑醉在初時夜未央︑人間朝露忽薤露︑何日得歸五柳旁︑願將此身焚鄉夜︑夜來月升是吾光︑既照天橋飄零影︑複明夢裏燕繞梁︑平生紅塵有時畢︑此心初念永無疆︑他年回首歸何處︑蕭瑟江南明月鄉︒
　　寂
歲除踱甬道︑萬竅便爭鳴︑耳取悉天籁︑心內無一聲︒
　　夜中偶得
年來何處問春深︑驿站梅花閑幾枝︑此夜浮雲心未老︑案前竹葉已披離︒
　　夢得
避世何須辨道僧︑踱過桃花幾渡津︑此去天涯君莫問︑碧空深處有白雲︒
　　尋梅
玄都歲月往來空︑心念梅花覓崆峒︑綠甸尋無歸臥久︑半尤春水半尤風︒
　　隨筆
龜法龍年已入塵︑屠蘇小雨問花聲︑玉台春色紛難辨︑一陣莺啼夢欲晴︒
　　擬相思
昔時風正盛︑春草揚碧絲︑何事颦羅裙︑妾無再春時︒
　　夢武陵
何事苦尋春︑萋萋草如雲︑夜來誰入夢︑迢遞武陵人︒
　　隨筆二首
廣寒已遠夜猶寒︑長宵耿耿漏聲殘︑料得明朝春過處︑紫薇流落淚闌珊︒
湯湯江水去春心︑海上誰人吹落梅︑雲帆此去煙波淼︑回首白裾撫翠薇︒
　　典雲
踽踽雲明滅︑萋萋草縱橫︑何年玄鶴逝︑皓首十二城︒
　　月蝕　陽台有天竺葵春宿哀鴿孵哺幼雛是夜月蝕鳥飛花落慨然有感遂記
春夜升紅月︑妖娆照露台︑此宵花竟去︑何日燕歸來︒
　　夢得
靜觀諸世間︑宇宙誠慚愧︑踽踽獨行中︑桃花紛然墜︒
　　蒼水
蒼水幾時休︑粼粼映紛紜︑紫因藤花落︑白是不歸雲︒
　　卜居
無才書塵朔牖︑敗道劍墜青冥︑捐去斜陽一片︑贖來滄海餘生︒
　　偶得
世間喟然事︑絡繹夢不絕︑當時雲在野︑彈指月成缺︒
　　感琴
滄海驟無聲︑蓬山玉振臨︑百年一夜月︑不忒太初心︒
　　玄思二首
走馬破冰時︑芳春未可識︑何求諸世法︑宇宙一蓮知︒
劍孤豈聞道︑行深不受禅︑缤紛春去也︑寂寞想天然︒
　　憶靈芝姬紅千年
當日紅芳灼灼︑只今淇水湯湯︑千年歸去一鶴︑雪中四顧蒼茫︒
　　端午作
蒼水日以竭兮︑時倏忽而將至︑竟朝夕之夙替兮︑余漸迷于星志︑苦窮途之焉駕兮︑秉素心于蘭茝︑哭滿壁之芳辭兮︑大夫胡爲乎不延伫︑世與我而相龃兮︑焚女蘿與薜荔︑吾將心與黃琮兮︑又誹余以懷蒼璧︑余抑郁以終日兮︑㤞憏延乎北渚︑欲佩余以芰荷兮︑衆複诼余以好奇服︑籲呼︑何時俗之厄迫兮︑吾誠上古之天心︑盡日參乎玄道兮︑又忐忑以思萬民︑曆年吾詩不成兮︑唯先生所可語︑衆女妒余以娥眉兮︑余將複逐彼鴻鹄︑忽乎吾既將行兮︑徘徊西湖之容與︑滄浪恕余夫久矣︑吾不沈潛複何如︑骖青螭入龍華兮︑仿佯靈溪于昆吾︑棄吾身此海內兮︑放魂要妙于蒼梧︑大夫久俟乎雲中兮︑爰不爲吾少息︑余將揖重華之清氛兮︑塵世兮不可以淹留︑來者顧余于雲上兮︑唯杳淼之宿耀︑乘宇宙之怅恍兮︑去星海以玄舟︒
　　春去
浩浩春水︑蘭茝蘼蘼︑車迷失徑︑爰以爲期︑半生躅踽︑徒愛別離︑十二樓外︑皓首依俙︒
　　之東岸經故地有感
此地多故事︑頻然入夢吟︑及照當時月︑複迷去來今︒
　　鄉思
湧之思之錢塘水︑將去未去葛嶺雲︑隔海一呼暮空染︑十洲不見武陵人︒
　　青空作三首
漠漠蒼雲起︑泱泱碧海閑︑浮生迢遞去︑宇外一絲藍︒
淩空飛皓絮︑碧海渡蒼雲︑細數嶙峋上︑依稀十二津︑雲疆豈凡祿︑海邑可封君︑帷幄蓬萊下︑幽幽白鹿聞︒
獨自立風顛︑泠然蒼日淩︑低眉遺世事︑皓首嘆生靈︒
　　祖洲作二首
近野荒山焦土︑極目碧海青空︑吾心澹蕩今古︑由它短棹長風︒
鴻都叠嶂下青原︑席卷祖洲入劫灰︑今夜笙歌不忒月︑潮聲夢伴海雲歸︒
　　偶得
金烏焚蝃蝀︑玉兔正徘徊︑人向盡時去︑雲從無處來︒
　　夢得二首
山中不知日月︑松下懶想去來︑倏爾一聲鶴唳︑覺來兀臥青苔︒
未解春風半面︑覺來月下無人︑擊棹去兮滄浪︑天邊飒踏雲生︒
　　離鄉
少年鳴何事︑拂袖早離鄉︑削去三花頂︑修來兩鬓霜︒
　　月蝕作
何年再見時︑淚眼竟癡凝︑回首闌珊處︑蕭蕭紅月升︒
　　秋雨阻作
秋雲黯積山︑車水燦如虹︑年少眉間雨︑飄然入夢中︒
　　憶故人
長天墜孤月︑蒼水映流沙︑至今思皓齒︑何處沒胡笳︒
　　思子建
春盡桃枝碧︑雲生潭影青︑偶然思子建︑剔透落蜻蜓︒
　　秋日偶成三首
心系一窗雪︑目極萬裏霞︑秋思何惝恍︑踽踽覓蒹葭︒
何處寄秋深︑楓林碧複金︑言思無邪罷︑天真望白雲︒
秋光拂上廣陵弦︑忽憶平生卷耳篇︑心系蓬萊半船雪︑筆纏般若一縷煙︒
　　夢流沙
誰然老病死︑堪悟雪月花︑冥冥天河啓︑大夢正流沙︒
　　瀛洲歸作
瀛洲盡日困花前︑鹿苑鍾鳴五更天︑他日詩成心霁月︑關山走馬雪如煙︒
　　杭州作二首
何人輕歌曼舞︑今夕秋水浮萍︑聽得殘荷半頃︑吾心一點月明︒
冬陽一夜驟冷︑無聊被裏吹箫︑枕旁二三古譜︑窗外隱約江濤︒
　　平生
莫道平生詩不成︑亦佛亦道亦平生︑白鯨蹈海托明月︑青鳥穿雲覓玉京︑挂劍天山歌浩渺︑撷花紫陌雨斜橫︑明朝白發不歸去︑且戴寒梅醉洛城︒
　　仙歌
一點劍心凜冽︑幾宵詩意涳濛︑斜簪茶花勝雪︑聽盡歲月如風︒
　　江南夢筆
一別煙雨夢江南︑陌上桃花總不開︑誰寄離人心上柳︑夕陽孤影雁徘徊︒
　　伊人
伊人促鏡前︑婀娜掃眉山︑許盡江南柳︑奈何塞外煙︑青冥雲漠漠︑碧海日姗姗︑涕下京都雨︑漣漪高濑川︒
　　子曰
子曰飛天︑皓日灼灼︑子曰遁地︑凜水湍湍︑爰愛爰癡︑青裳素曳︑靜觀人世︑諸法無端︒
　　道歌
何香杳杳︑無非白雪︑何年脈脈︑無奈紅顔︑許我情思︑滄桑終古︑唯持一劍︑萬念歸元︒
　　夢鹿王
鹿王訪我夢︑何故苦徘徊︑旖旎西湖柳︑七年傍雪栽︑蘭臯踱盡日︑屈子久無來︑涕下桃花水︑武陵川不開︑吾心誠一劍︑終古蕩塵埃︑不忒諸星法︑渾然今去來︒
　　春病
太古往矣︑桃花不開︑泱泱滄海︑玄鶴未來︑斯春病苦︑琴書罔效︑且觀夢裏︑星月徘徊︒
　　春夜偶題
浙水東流去︑雲生無限禪︑何人知古意︑落月滿春山︒
　　子夜歌題
昂首天星冷︑山風此夜寒︑明朝休萬事︑滄海去一帆︒
　　擬夕山謠
對影水悠悠︑相思萬裏流︑遠山微雨冷︑蒼霧暮雲秋︑盈盈觀落月︑脈脈盼歸舟︑縱使天一隅︑與君誓白頭︒
　　偶憶夕陽
他日隔雲中︑馮虛禦劍行︑忽聞鄉音語︑誰來白玉京︑靈犀縱萬古︑至此動幽情︑缥缈夕陽裏︑晚風爛漫聽︒
　　上元月
幾抹疏雲橫曳︑一輪圓月低沈︑且行且歌且住︑江南別夜春深︒
　　和酒詩
我有一壺酒︑足以慰風塵︑醒時澆塊壘︑醉後覓芳春︑迢遞千帆盡︑酩酊幾事真︑詩成舟刻罷︑遺劍去桃津︒
　　偶思
嘗立高崖思入海︑浮雲逐湧四皈依︑平明星月蒼茫處︑山寺桃花寂寞時︑曾以封疆心作劍︑終于避世道成癡︑思君迢遞十年雪︑無恙江南楊柳枝︒
　　小天問
冥古洪荒︑宙何有盡︑星漢燦爛︑宇豈能窮︑孰聖敦庸︑誰言可喻︑匪思匪夢︑萬法歸宗︒
　　浮生
京城春雨夜微涼︑細數浮生夢未央︑飄渺丹霞函谷沒︑滄茫皓月楚天望︑相思如燕穿雲逝︑對影成花滿壁香︑大道得時心問劍︑幾人回首到錢塘︒
　　鄉心
何事老天涯︑鄉心此夜燈︑長歌悲遠客︑只語愧疏朋︑碧海蒼茫變︑紅塵寂寞仍︑蕭蕭搖落處︑誰憶楚雲蒸︒
　　寂夜靈犀
紫雲別後不彈冠︑披發騎鯨下大湍︑俱寂夜中倏啊哈︑靈犀得證是無端︒
　　古來
天從一劍破洪荒︑月海黃沙盡淼茫︑盤古開來渾似夢︑衆星不忒轉滄桑︒
　　紅豆二首
幾度桃花面未識︑空憑滄海寄余詩︑今宵輾轉歌紅豆︑忐忑相思知不知︒
誰共天涯月︑纏綿紅豆詩︑惺惺憐古意︑脈脈訴幽思︑恨我傾心晚︑辭君入夢遲︑相看無片語︑醒罷淚參差︒
　　偶得
大夢誰先醒︑天涯我至遲︑聞君然古意︑寂寂兩心知︒
　　雪心
斯春寂寂入深林︑回首青陽無處尋︑縱使浮生如雪沒︑寒梅一點照劍心︒
　　修途
行深般若入菩提︑天道亟身化兩儀︑中夜麒麟鳴複止︑玄心一劍萬星移︒
　　夢少年
夢裏拾階覓舊知︑白衣尤勝少年時︑依稀仙樂荼蘼處︑酒劍覺來已作詩︒
　　多雲作
多雲天氣易思禅︑拄杖野橋望遠山︑春色別來三場雨︑兩行離緒一分寒︒
　　題陳蔣落英圖
武陵幽夢半成空︑屈指南風算不逢︑狼藉缤紛春去也︑誰人獨立曉寒中︒
　　武陵
世外有仙境︑凡心逐水雲︑秦人何處去︑芳樹落缤紛︒
　　別君作
世事無常憾恨多︑凡心不忒奈愁何︑從今彈劍眠雲海︑寥落星河入夢歌︒
　　夢龍
青冥碧落幾遨遊︑冷眼人間萬事休︑乍見悲龍為雨落︑指天一劍泣白頭︒
　　春夜
明滅青燈輾轉人︑小樓一夜對殘春︑子規啼遍憑誰語︑無數飛花亂客身︒
　　春事
斯春成幾事︑雙燕複飛來︑心向瓊花盡︑詩爲香雪裁︑踟蹰滄海望︑惆怅暮雲開︑皓首九州月︑誰人尚夢回︒
　　駕中偶得
雲山近日多惆怅︑翻卷凡心入式微︑隱隱野橋轍涸處︑無情春草共風飛︒
　　浮名
幾人名垂青史︑一夕鶴去碧宵︑夢寐江南夏夜︑枕書猶唱逍遙︒
　　春去
春去詩思如夢︑覺來如雨繁花︑人間豈堪一事︑仗劍還歸天涯︒
　　憶少年
渚雲飛去雁飛回︑盡日南山唱採薇︑忽憶少年清月夜︑無端惆悵醉芳菲︒
　　志心
萬裏雲風皓首︑十年霜雪青鋒︑明朝淩波滄海︑散發騎骥鲲鵬︒
　　聞友之北極
老來雲事不自知︑空卷竹簾皓雪時︑北極忽傳遊客筆︑心馳宇宙漸成癡︒
　　鹽沼作
野雲寂寂夢幽期︑鹽沼涸時白鷺啼︑人生惆悵當何似︑滿目長風摧黍離︒
　　端午作
何白駒之恣意兮︑倏忽廿年而一隙︑盡日夢乎諸星兮︑問余何背道而不離︑思先生之修志兮︑朝發轫于北渚︑哀艾蒿之當道兮︑蕪穢薜荔與江蓠︑將駕飛龍而馳騁兮︑诏少皞以爲渡︑乘鸾凰之翼翼兮︑帝子攜余以雲歸處︑路修遠以周流兮︑忽崦嵫而杳渺︑涕浪浪而沾巾兮︑胡大夫不爲吾延伫︑世讒佞而無德兮︑傅悅托夫辰星︑言蘭茝之不芳兮︑竟充帏以椒黍︑阆風吾將遠漸兮︑容與帝之玄圃︑好芰荷而無衣兮︑恨芳時之不複︑嗚呼︑故時俗之迫隘兮︑苟余心之偃蹇︑指九天以爲誓兮︑修厥至美以終古︑九嶷缤紛而來下兮︑巫鹹降此爲證︑唯瓊佩之不移兮︑終曆年將求諸昆吾︑汨羅水尤寒乎︑大夫且爲吾少息︑既幽蘭之信芳兮︑豈千載之可易度︑餐蓬萊之沆瀣兮︑夕至三山之崖︑臨滄海而浩嘆兮︑欲追君而無路︒
　　偶得
玉綺東流︑紫雲環伺︑親吾竹枝︑卜我玄辭︑蓬萊月老︑武陵無事︑何人夢裡︑言笑遲遲︒
　　蓬洲二首
雲白名鋒折︑神微大夢初︑蓬洲元無雪︑鏡裏玉簪疏︒
幾載雲峰旖旎開︑蓬洲盡日鶴不來︑一瓢弱水分別飲︑敢使逢卿柳未裁︒
　　琴心
老來萬事不關心︑獨抱芭蕉綠绮琴︑華胥南柯一夢罷︑星光如瀉入林深︒
　　夏至
夏至雲峰密復疏︑南山盡日臥玄盧︑七弦月轉商回夢︑一劍風來夏滿湖︑墨到濃時情咫尺︑花從豔後歲須臾︑浮生惆悵終何事︑潦倒高陽病酒徒︒
　　夏去
衣冠日淺顯︑夏去世何如︑幽徑玄芳逝︑長空大夢初︑易讀心將忘︑星沈夜本虛︑曉來思澹蕩︑獨坐看蓮疏︒
　　遊因弗尼斯
半空灰霧侵幽谷︑幾點白歐落芷汀︑溯至中流忽息櫓︑風濤極目是晴明︒
　　數
世事觀來一二成︑最明是月六七分︑嘗為弱水三千飲︑賦作玄都九萬雲︑路已崎嶇餘幾伴︑夢猶惆悵坐多君︑覺來呼取五花馬︑顛簸愁腸酒半斤︒
　　雨後
雨後人間不染塵︑依稀清氣似余春︑碧空欲去愁無鶴︑回首鹽湖不見人︒
　　秋心
百尺雲屏萬丈開︑海燕東飛至此還︑我行已矣秋將老︑一夜鄉心歸去來︒
　　偶成
杯酒莫辭頻︑今宵醉幾分︑有風聊候雪︑無月且觀雲︑春去焉秦客︑晚來夢武君︑迢迢仙境裏︑桃樹落缤紛︒
　　海月
海日蒼雲沒︑靈犀大夢傳︑今宵波逐月︑迢遞到江南︒
　　觀海
滄海南巡日欲斜︑蕭蕭穹幕鎖寒煙︑金波坐對思無數︑一夜潮聲盡向天︒
　　中秋作二首
名劍當時雪︑鄉心此夜花︑明朝孤棹去︑逐月到天涯︒
迢遞江南路︑別來夢幾重︑近鄉情忐忑︑彈指雁西東︑素月思還淡︑金波望愈濃︑何由滄海志︑斜首暮雲空︒
　　秋氣
秋氣高森入碧宵︑一抹疏雲望愈遙︑世事覺來皆倥偬︑幾人白首去滄濤︒
　　秋興
秋風乍起︑滄海如何︑白雲在野︑碧水猶歌︑寂寞身老︑仿佯夢多︑驀然回首︑明月婆娑︒
　　秋聲
恍然雲色老青蘋︑極目天涯數雁征︑人字西行應到海︑明珠淚落且隨鯨︑玉樓十二風猶冷︑弱水三千浪未平︑緩帶高崖思缱绻︑如癡如醉寄秋聲︒
　　而立
而立思善惡︑世情假復真︑中宵常自問︑成鬼或成神︒
　　秋日偶得
行停容與︑荒徑既秋︑浮雲漸懶︑木葉含羞︑琴休有恨︑墨旱無由︑于嗟鄉夢︑夜夜成愁︒
　　憶
世情無可戀︑何必問窮通︑雲起神殊異︑潮回信不同︑別來猶碧海︑醉後每丹楓︑不覺來時路︑依稀到夢中︒
　　秋思二首
恹恹秋深矣︑久煎一味茶︑倚床徒枕雨︑對鏡懶簪花︑浙水煙如月︑燕山雪似沙︑只今鄉夢斷︑不複恨天涯︒
世事年來不克勤︑徒然聽厭雨紛紛︑歧黃有術愁難癒︑經史無倫道未聞︑鏡裏滄桑應笑我︑花前倜傥怎堪君︑覺來不記少年事︑回首西天滿目雲︒
　　目疾三首
一宿覺來怔欲愁︑泰山障目在蠅頭︑玉霄何事垂玄月︑雲海無由漾墨舟︑遍覽靈樞知罔效︑嘗思本草嘆空修︑且將濁眼觀塵世︑天際幾人共白鷗︒
愈迷愈亂愈婆娑︑盡日半空覓目疴︑未染清靈無覺好︑一朝渾濁竟哀多︑佛曰寂滅生無量︑我看紛繁奈若何︑且任青冥蚊返覆︑回看庭後數青蘿︒
再負疑思問杏林︑醫經閱盡苦無靈︑出門束手一聲嘆︑從此凝眸數點星︑目力極時分混濁︑瞳心散後反晴明︑明朝閉眼觀塵世︑一片靈犀入太清︒
　　觀海
誰解風間志︑迢迢去海雲︑潮聲聽淡處︑斜照正缤紛︒
　　逸句偶成
大漠煙沙今作雪︑考槃誰抱去林深︑吾詩一日終成典︑千年豪士竟來吟︒
　　見月
驅車歸蔽所︑昂首見清輝︑舊月年年老︑鄉情夜夜微︑友尋門閉客︑夢斷淚沾衣︑今後唯何事︑朝朝送雁飛︒
　　桃源二首
武陵春事盡︑逐水落英飛︑舟楫行將遠︑仙源訊幾微︑俯察川淺顯︑遙望路依稀︑何處秦人去︑迢迢到落暉︒舟楫行將遠︑桃源汛幾微︑秦人何處去︑迢遞落英飛︒
　　晨思
懶起梳頭罷︑天光滅復明︑細數微塵裡︑幾人到玉京︒
　　狸奴
夜讀詩三百︑乒乓驚一呼︑察來知鏡碎︑偷眼看狸奴︒
　　冬日偶得
阖目天星墜︑江南夢已微︑誰人乘鶴去︑從此雪霏霏︒
　　冬雨
冬雨漸豐︑寒山轉碧︑倦怠紅塵︑空濛紫陌︑輕解煙蓑︑漫隨齒屐︑欲覓當初︑杳然無迹︒
　　讖
五濁盛世︑諸法荼蘼︑金剛怒目︑羅漢垂眉︑行貪反怨︑想善成癡︑于嗟七苦︑尤愛別離︒
　　別夢
一夜長鯨入海來︑翻卷瓊漿飛玉液︑遂恨明朝萬裏辭︑從今明月不能白︒
　　別君三首
一生夢少系君多︑驚起中宵奈淚何︑未信當初緣兩面︑只今萬裏隔蒼波︒
滄海別來浪不平︑潮升潮落漫思君︑長風欲寄魂飛苦︑徒望西天滿目雲︒
別後煙波多寂寥︑紅塵踏遍望浮雲︑人生聚散應如是︑君在桃源我在秦︒
　　聞棋
幾世方成雅︑誰人不敗棋︑今宵原未雨︑心下怎漣漪︒
　　夕思
萬念劫來終作古︑年華不散老琴心︑此生或許如雲夢︑暮色悄悄漸到金︒
　　問心
皓月東升︑皓月西沈︑仰首問天︑俯首問心︑相思亦苦︑相忘亦苦︑來也白雲︑去也白雲︒
　　悲歌
何悲之有︑萋萋我心︑何傷之有︑渺渺油雲︑風起風停︑風聲如訴︑如泣如訴︑如是離人︒
　　望參宿
滄海千年波乃碧︑人生百代客猶行︑中宵不寐思年少︑怅望天涯獵戶星︒
　　鹽湖作三首
漫漫日山合︑遙遙天水接︑靈犀一脈與︑漠漠沙鷗白︒
沛然冬雨落︑鹽沼便氤氲︑何處之青鳥︑幾人到白雲︒
沙洲鷗去盡︑滄浪我來遲︑故事幾人問︑流光浩瀚知︒
　　祖洲夢
世路崎岖欲問萍︑白雲一棹去青冥︑祖洲春色遲來老︑跌坐玉芝望紫星︒
　　除夕作
除日落霞向晚歸︑雙親遙望倚昏扉︑青燈設畢廬增暖︑墨筆懸時室始輝︑狂草三幅思寂寥︑沙參兩味病依稀︑明朝回首今年事︑料是蓬山一雁飛︒
　　誕日偶得
一生無夢入星雲︑瀚海蒼風自在君︑颯沓孤行將醉也︑何妨歸去雪紛紛︒
　　岐路行
岐路悄悄踱︑天涯緩緩行︑至今思皓雪︑回首月長明︒
　　望春
詩意空成未雪時︑雲陰不散困相思︑荼靡待到春將盡︑白袷紅芳兩不知︒
　　世事
世事孤雲盡︑故人飛鳥還︑寒潭風不至︑只影落春山︒
　　文心
文心焉始︑唯賦比興︑以情體物︑由物生情︑悠悠寰宇︑浩浩太清︑一身獨步︑萬籁悉甯︒
　　元宵作
幾行紅淚盡︑一夜雪霏霏︑旦日簪花冷︑元宵映月輝︑天涯思愈苦︑人海訊彌微︑何必春將近︑風前緩緩歸︒
　　杭州
浙水東流︑浙水西流︑蓮子在夏︑桂子在秋︑悠悠白堤︑悠悠蘇堤︑今日扁舟︑何日扁舟︒
　　春至
宇宙無非星夢︑天涯亦是紅塵︑東風一夜莞爾︑閉目靜想天真︒
　　次代春日行
春日近︑時序芳︑輕舟泛︑棹徊徨︑風乍起︑鹭集翔︑雲野野︑水滄滄︑念伊人︑天一方︑酒亦傾︑弦亦長︑兩相思︑兩相忘︒
　　桃源
世事浮雲盡︑天涯孤棹還︑當時峰幾轉︑隨意到煙川︒
　　浪跡
忽憶秦時月︑誰聞陌上花︑只今鄉夢斷︑不複恨天涯︒
　　偶吟
吟誦小風小月︑咨嗟大水大雲︑從容花開花落︑無那辭君見君︒
　　且眠
老死形生不自覺︑當年隨意入煙川︑桃花古渡武陵夢︑瀚海扁舟太乙仙︑漫卷青裳雲問道︑閑煎白石雪聽禅︑誰人參破先天事︑無若今宵伴月眠︒
　　野成
想來歲月不饒人︑春夏秋冬復到春︑窗外落花多未掃︑夢中舊事幾曾真︒
　　燕子
燕子去時︑青霜凜凜︑燕子回時︑芳草菲菲︑燕子于飛︑翙翙其羽︑燕子于息︑花落在衣︑燕子孰知︑昔人如玉︑燕子孰見︑舊夢無歸︑燕子何之︑關山伊阻︑燕子何處︑滿目雲飛︒
　　不寐
盡夜何事︑輾轉低吟︑武陵煙渡︑綠绮余音︑星光逝去︑夢境來臨︑悠悠宇宙︑俱寂吾心︒
　　少年遊
曾憶少年遊︑白雲腋下浮︑終于何處寄︑碧水與孤舟︒
　　賈仙
明月文章三兩︑清風玉液一錢︑從今紫雲歸去︑青袍飒沓千山︒
　　偶得
惆怅星缱绻︑倥偬劍依稀︑此去浮生路︑青塵逝不歸︒
　　雲
長空曠望已孤行︑野馬塵埃自縱橫︑壯志垂天終化翼︑相思蹈海且隨鯨︑蒼梧一片征帆遠︑玉宇多年客夢清︑何事終南無盡去︑水源窮處向君生︒
　　殘春
西窗旖旎對青春︑點綴東風施不成︑一夜秦人迢遞去︑落英狼藉到天明︒
　　逐雲月令
有雲無月徒惆怅︑有月無雲漫寂寥︑今夜疏雲遮淡月︑輕車不覺已迢遙︒
　　縱歌偶成
畫沙畫雪畫明月︑歌水歌雲歌曉風︑身外身中夢裏夢︑還將大欲釋長空︒
　　不還
山水泫然一味藍︑幽雲滿目逸風間︑孤帆一片之何處︑滄海春閑遂不還︒
　　夢得
蝴蝶已逾滄海去︑且將逆旅作孤舟︑一朝擱淺銀河畔︑也枕繁星夢白頭︒
　　世情
舊稿推敲都到病︑新聞龃龉不容真︑且聽無盡東流水︑也似今人笑古人︒
　　去海
濁世因風老︑浮生此浪真︑低眉一劍落︑海上過千春︒
　　西行
嘗羨華嵩傲雪︑長劍浩蕩青冥︑甲子修成遠客︑光陰變幻浮生︑從來原已鶴駕︑此去亦當西行︑何懼蒼煙不到︑吾心照徹月明︒
　　寒食作
相思無計對寒食︑盡夜爐煙汗漫生︑世路崎岖誰到鶴︑靈台寂寥幾聞鯨︑且憂無夢占星雨︑何妨貪杯負劍名︑醉裏芳春迢遞去︑不歸海上月長明︒
　　幽城夢
幽城昨夜夢︑大漠盡風沙︑迦夏千年裏︑再逢發早華︑自此歸來去︑解臾任遨遐︑縱橫輕瀚海︑恣意老煙霞︑竟爾星辰變︑耀靈極目遮︑蒼茫顧四野︑驚覺匪吾家︑終于逐日去︑輾轉入天涯︑動地九儀起︑羅睺照無暇︑魂思至此絕︑欲覓苦無他︑回望樓蘭處︑蕭蕭但胡笳︒
　　代歸園田居
欲去丘山側︑新芹正可芸︑渠中雲爛漫︑籬下菊缤紛︑所愛身由己︑唯愁信達君︑適逢今夜雨︑寂寞落花聞︒
　　經天作二首
千年地動凝冰褶︑四海風流塑雪峰︑欲下清虛雲隔阻︑唯撷玉魄入寒空︒
隔睑光明滅︑淩雲夢縱橫︑江山從此小︑寂寞始浮生︒
　　禦苑行
再訪上林苑︑庭池別後幽︑靜思扉後事︑默對水中洲︑踯躅花開落︑徘徊鹭去留︑回望宮宇處︑寥寥數雲浮︒
　　金門作
金門橫斷碧灣閑︑從此海雲去不還︑雪色天涯應未改︑白頭已染夢中藍︒
　　梨花
欲撫梨花淚︑故人踏雨來︑可憐春又盡︑白雪沒青苔︒
　　鄉思
別來閑碧海︑夢後想吳天︑西子熏風至︑荷花應欲燃︒
　　讀古風
五章紋鳳去翩然︑空入秦周書未銜︑丹液香中求紫藥︑碧潭煙畔采青鉛︑三山九道波流玉︑四海千年月挂帆︑舉目飛花何處盡︑缤紛無數墜春衫︒
　　輕陰
一年春好莫須知︑最是輕陰壓境時︑敲破棋聲誰不敗︑倚窗猶望夜參差︒
　　端午作
時凱風之拂蕙兮︑年疏忽而將允︑世沸然以汲汲兮︑紛侃侃而言汝︑夫忐忑以獨自彌兮︑曆年詞賦不親予︑唯時俗之迫厄兮︑晨向風而思君子︑芳幽蘭之不群兮︑衆草生而比比︑欲嘉之以茝荃兮︑極目申椒與薜苈︑仍清源之玄舟兮︑朝發弦于北渚︑浪沈沈而荒忽兮︑暮至吾以馮夷︑日曖曃將薄扶桑兮︑忽極目以其故都︑海粼粼而波漫漫兮︑驚扶桑之吾棲︑九華韶而逶迤兮︑況三山之伊阻︑衣蹇促而高舉兮︑憑丹丘而猶疑︑夜怅怳而既至兮︑魂茕茕以至曙︑參商棄我遠矣兮︑迷衆星之陸離︑海客何爲之來兮︑辭君子與陳王︑雌霓欲登彼便娟兮︑焉乃望乎舊鄉︑追彭鹹之造思兮︑慕介子之所居︑悲子胥之逐波兮︑雖無悔猶死首陽︑忽返目而回望兮︑君延伫諸微闾︑漫呼君而無應兮︑心憾怅而乖張︑人間故一夢兮︑儀周章而無汝︑豈余生之可戀兮︑苟遺君之清芳︑世與君而相左兮︑幸明神與香草︑甯溘死以仍君兮︑共浮雲之相羊︒
　　蒼水
蒼水此時休︑依依訴別離︑鹽皆雲裏淚︑鏽本土中詩︒
　　卜居
雲山至此多惆怅︑一夢十年客作家︑新月南飛煙籠樹︑故人西去浪淘沙︑荒乎楚賦春將晚︑零落桃花日欲斜︑且醉樽前歌五柳︑聽君何意老天涯︒
　　皓首
大雅稀爲作︑正聲久不聽︑紋章何炳質︑皓首以窮經︒
　　榴花
榴花五月燃方盛︑舉目白雲泊此生︑病裏方知身是罪︑夢中且道世無爭︑故人音信詩猜就︑野老閑愁墨釀成︑醉覓子喬君莫笑︑人間春去不堪行︒
　　書
先天造化後天書︑翰墨極時愧相如︑缭繞三山思作鶴︑徜徉四海夢如魚︑中宵月老吟山鬼︑往日情癡賦子虛︑滄浪明朝堪濯否︑足疲纓亂白雲疏︒
　　太清
金經極目亂︑皓首太清非︑早被悲歡誤︑還爲歲月摧︑人生徒憾怅︑道體奈熹微︑寂寂蓬萊上︑倉皇禦五雷︒
　　望月
君看溶溶月︑清光日複年︑婆娑隔樹影︑天上亦人間︒
　　黃昏
山中芳草憶王孫︑寂寞空庭半掩門︑自古繁花作青冢︑何年幽夢到黃昏︒
　　中宵
大夢淋漓醒︑天涯飒踏之︑輕舟從此去︑不盡白雲時︒
　　訪舊居有感
中宵忽憶少年事︑輾轉天涯和月光︑百代浮生成過客︑十年濁酒作清狂︑桃源再訪人無影︑碧落遙望目有霜︑且任靈台星缱绻︑無常轉眼亦尋常︒
　　偶得三首
星雲自在轉︑幽夢怅然生︑別後春風老︑淒淒不可聽︒
欲解雲歸處︑天涯不可尋︑聞花知海色︑枕劍夢林陰︑大道參徒老︑小乘困至今︑風前人醉後︑猶自抱寒琴︒
今夏無炎氣︑小園風亂吹︑清涼焚碧野︑百子竟搖枝︒
　　志詩
經年心事案頭詩︑屈子陳王俱舊識︑斜照庭前歌五柳︑世間惆怅幾人知︒
　　祖洲
祖洲方物最川煙︑漫卷白芝月下眠︑萬頃行停渾似夢︑醒來猶不信人間︒
　　國慶觀煙火
仲夏佳節思聊賴︑出門一望空巷闾︑行停迢遞至湖濱︑四方來客紛如雨︑忽然一聲寂萬籁︑俄爾水上光四起︑妍媸逐蕩競牽牛︑偉岸高昂羞棕榈︑忽似雙星摯地分︑複乘九翼回天起︑虎嘯龍吟呼叱咤︑銀花火樹映旖旎︑逸興欲艾聲少息︑突然八面戰鼓擂︑千乘萬騎漫空馳︑銀劍金戈跌入水︑見者彩聲動若雷︑誰聞華宴倏然止︑遊人四散複相談︑空余煙霧悄然徒︑伫足昂首不能移︑思來人世亦如此︑紙醉金迷幻作煙︑豐功偉業誰無死︑生于宇宙何微茫︑璀璨星河終芥子︑獨立夜風誰與我︑蒼茫水上月已矣︒
　　詠蓮
盛夏光年一夢休︑輕煙水上逐閑愁︑此心願托青蓮子︑開盡芳華始到秋︒
　　夏日偶成
小園風乍起︑籬下落花稀︑最是無聊夏︑青陽日日微︒
　　和友星遇
他年花下醉︑昂首落英飛︑脈脈聽銀漢︑迢迢沐玉輝︑思君星缱绻︑恨我夢依稀︑夢裏君相似︑星辰墜不歸︒
　　年少二首
年少夢中思旖旎︑天河走馬劍流星︑于今不寐思年少︑心事長亭更短亭︒
年少夢中思缱绻︑銀河流髻目流星︑于今徹夜思年少︑只夢星河不夢卿︒
　　西瓜
吾愛西瓜甚︑能消夏日長︑敲來聽孤悶︑翻覆辨青黃︑喜抱趨炎室︑急剖祭赤腸︑十年忘酷暑︑唯記一勺涼︒
　　星志
何愁無匹︑飒沓孤行︑乘風夢雪︑踏浪歸星︑太白與醉︑紫微與清︑浮生百代︑一劍太輕︒
　　武陵
武陵深處路倏迷︑棄岸行舟問碧溪︑寂寞空林春又雪︑山中誰去草萋萋︒
　　古風　仙源
莫測仙源裏︑幽泉碧且寒︑芙蓉生玉液︑朝日貴金丹︑漱此瑤池水︑道心洗汗漫︑忽聞兩黃鶴︑音響一何歡︑金經空絕世︑皓首更誰看︑自此騎白鹿︑徑向紫雲端︒
　　夏晴
一夏無雲盡望晴︑煎熬目疾病曾經︑小園昨夜風吹驟︑夢裏詩思墜若星︒
　　如月
昨圓今又缺︑如玉複如銀︑春夜與秋夜︑新人換故人︒
　　隨風
拂面有情去無蹤︑雲飛花落古來同︑纏綿吹到心如柳︑何妨歸真大化中︒
　　夕陽
海內蒼雲漫︑天邊落日圓︑時光侵古道︑不見故人還︒
　　夢星
一生雲月慣孤行︑道法成時劍在星︑斜戴茶花無限雪︑酩酊詩夢不天明︒
　　漁賦　眾星既拾忽見遺珠十年倥傯人散殊途漁父何之恍聞欸乃余當焉去一夢如初
夫春紛紛之途末兮︑漁父啓于林芳︒融百花以怡性兮︑共初陽之流光︒魂疏忽而徜恍兮︑愁缈缈且內離︒舞落英之逐水兮︑問桃源以何方︒夏冉冉之將至兮︑漁父巡遊乎沅湘︒悲雙妃之斑淚兮︑覓浮雲之行疆︒下碧水掬青山兮︑觀諸天于無常︒雖遁世猶不自欺兮︑混清濁其何妨︒秋蕭蕭且柔郁兮︑心內結而自傷︒舟百蘆之隕性兮︑念悲風之徊徨︒然自垂于西水兮︑漁青萍之浪迹︒忘前塵之蘼律兮︑歡今世之清商︒冬泠泠而陰凜兮︑獨釣雪于寒江︒觀諸星之行列兮︑瞻夜雲之泱漭︒問蒼穹以奇理兮︑駁是非之不容︒歠溫醨以微醉兮︑欲辯之與鯛魴︒既自已逐于心野兮︑何患吾願之不將︒行四極以周遊兮︑放神魂于八荒︒馮昆侖于弱水焉︑隱岷山以涪北︒踏滄浪舉武夷兮︑漱汶水于泰皇︒質銷铄而盈弱兮︑神要眇以淫放︒忽神奔而鬼怪兮︑精醇粹而始長︒奔嵩華之靈氛兮︑攬三江之六氣︒得傅說之托辰星兮︑然松喬之逸揚︒然顧九州之生氣兮︑終不忍其憔悴︒返塵凡以棄道兮︑何惶此夢托黃粱︒終不克成仙質兮︑豈可淪與微塵︒然泯性而自持兮︑自言自笑自乖狂︒無木篥之芳菲兮︑豈蘭茝之幽長︒或滅迹于山水兮︑或周容于市牆︒棄約章之精意兮︑眄文藻之華光︒悅山讴之清越兮︑樂欸乃之激狂︒駕蘆蓬揚枯竹兮︑冠箬笠衣煙蓑︒下沙渚之清白兮︑驚鹭鷗以集翔︒或值人而清談兮︑或獨酌以邀月︒時靜坐以禅寂兮︑時醉舞于殘陽︒北孤舟而南向兮︑驚生涯之須臾︒搖咿啞以永歲兮︑聊容與于流光︒



冰煌雪舞
誌幽城
幻劍錄
夢回啓寒窗︒曳影獨幢幢︒冷蕭瑟懷骨︒悲憐憫冬霜︒雪舞浮光起︒冰煌楚天長︒倉皇忘世凜︒長嗟夜未央






落星集卷下